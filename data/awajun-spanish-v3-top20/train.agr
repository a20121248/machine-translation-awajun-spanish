Juke yabaikik, inia chicham shig unuimagta chichá pujumí.
Achimat
Achikbau
Achu
Aénts
Aéset
Agá
Aet
Agat
Agkánchau
Agkánjam
Aikat
Aimat
Aimat
Aímkamu
Aít
Aít
Ajáamat
Ajáamat
Ántut
Ántut
Atash
Aujut
Aujut
Ayamat
Ayamjut
Buchak
Bitat
Bitáik
Buúk
Búutut
Búutipa
Chajíp
Da
Mina daajuk
Dákat
Amina dákajame
Dapa
Díich
Kakájam
Yácha
Amekaitam
Wait aneasam
See
See kuashat
Eme anentajame
Tsagkugtugta
Tsawajugmek
Mina daajuk Lisethtai, wika awajun shuarjai pachinjamuitjai.
Eme anentsan kumpamjime. Yabai awajun chichaman jintintuattajime, titu ekemsam, jasá antukam shig unuimágta.
Júke yabaikek. Shig unuimágta awajunjai chichasmi. Kuitamamka wekaesata. Wainiami.
Tsawaájumek
Tsawaágjai
Amekáitam
Wíitjai
Wayaáta
Ayú
Kashín wainiámi
Wainiámi
Waít aneásam
Seé
Chíi
¿Dekaá?
Jehé
Taáta
Aneájame
Wámak waketkita
Kajekaipa
Dushigtá
Kuitamamka wekaesata
Kashin tsawag, datsantin takaschaju.
Makchik aents iwaku tepesui jinau ijumjamu yantamen jakaujai betek tepau chuwagka pusagjin jujuktatus.
Nuniai chuwagka ayumpuji tikich nanamtin aidau tenteawaju jinau batsatbaunum; chuwag nagkamau aents jinau jiin yujuatatus nuniak ashi jegantau aents jakachu tepamunum nunik wainkau jii buchitun, chuwag ishamkau nuniak iniasu tikish nanamtinun, chuwag chichak eke kawatsui yumaitsui, kachikmi tiaju (kachikmi tawa nunak aents jakau ijakiamun taku tawai), ashi chuwag aidau ijakjaju jinaun wamak kaugti tusa, dutika pekamsau numinum yantamnum kaugti tusa dakainak.
Nuna dakak batsatai taau chuwagka ayumpuji, muun, detsepe puju buukesh muun wajakin nunu chuwagkak tauwai pusagjintin, Tujash nanapenak nugka emachu takui eketu, wamak nanakmig tusa.
Chuwagka ayumpuji itauwai pusagkan, dekamtaiji ajakui pusag.
Yama najaneamunmak, Waju Manchijaig aents ajakú ainawai.
Atsanmas Manchi jeen jegajuau, nunik nagkamau maniamun.
Nuwa katipjai augmatbau
Duwikik ii muunji batsama wajakajua nuwik, iinia nuwak uchigmatnak dekachu ajakajui, yamai nuwa aidau uchigmaina nunikajag.
Etsa aents nanaptin atinme tibau augmatbau
Wakegas umin asa aja ajamí yuwí ajak patasa, nuwen diista tusa tiu.
Nantuk ajanmak imanikag wegachu ikam wegau asa.
Nuwenak tuke iniau yuwish tsamatsuak tusa. Eke tsamatsui tusa chanajan tuwimá ajampeau. Kuwashat tsawantai tuu pujutai, wagka ima tsamatsua tusa, anuutuk diyau. Aujuk ichinkan ukbaun juki, yuwí tuwimá umu pujuttaman wainkau, nunik kajeka jegá wakitkiu.
Jeen jegá, duku tamtaig ujaktá nayaim wegajai tusa akateg uchijín ukuak, daekan nayaim nená, ejapean wegau.
¡Wau! Aishua ukujua tusa tupikaki, daeknum pemak wegau.
Tima pishak najanea nanak weu.
Yakakau takawapi tujutti tusa kayan tampetnum iwajá akagkeak tutugmitkau. Tujash Jempek takamtak beekmak takau. Etsa nawanjin: Yakakau senchi takawai, nijamanch bete ajamsata, jempek pipish ajamsata tusa ujau. Etsa tibaunak imatiksag umiau nawanjig. Kashi kashinig Yakakauk tutug tutugmitkakua kintamu. Jempek, beekmak, numi ajag emau. Jempe tantanen chuwijú nijamanch uchuchiji suwa suwam.
Etsa dekas takainawash tusa diyak weu. Nunikmá wainkau Yakakaun kaya akagke pujuttaman.
Jempé diikmá wainkau aja ajamí ajakma pujuttaman.
Waketki nawanjin ujakú.
Yakakau uwan suwen tejeká bebeshmakua kapa awasau nunik untsumkatakamá pishak najanea weu.
Jempe yakakaujai
Katip awajúnin jintintuamu uchigmatan
Yauchkek nuwa Awajún aidauk deká ajakchau ainawai uchigmatnak, nunin asamtai nuwa ejapjuk uchigmaktatak wajasmataig nuwanak maa ajaku ainawai, dutika ejape uchinak jijú ajakui, dutiktai asa yujá ajakchuawai Awajúnik.
Nuní batsatai bakichik nuwa ejamtin uchigmastatak wajasú weuwai ajajin dusen tegaitatus. Nunik ajajin pujus senchi anentaimak, butak, pujú ajakui.
Tutai Katip ayak: ¿amek uchigmatak dekasmek? ¿Wagka ishamame uchigmatash? Mina digsata, wika nuwa shig uchuchijitjai tujash wika juninaitkunush uchigmaujai mina uchig disia tusa iwaintukui kuwashat uchijin.
Nuna nuniak wekaegai aishmagkuk jegá pujus nuwe dakak pegaknum tepé ajakui. Nuniai nuwashkam uchin pampa kaunkajin pempeag takaku jegá tseken wayauwai. Nunikmatai ashishkam nantá takug diikma wainak kajekui shiig senchi nuniak tiuwai: ¡utugkamea uchigmakume! ¡Ya jintinjamae! wajaya tuajame.
Katip nuwan uchigmatan jintintuashmauwaitkuig iik yujamaitsuitji, tujash see kuashat katip jintintuauwai uchigmatnak nuwa Awajúnnak.
ANENTAIMTUSA
Wajupa
Ashi Umikagtin
Aents takata emagtin eke agatmamau nagkamnatsaig shiig takantsatnun chichamjuk umiktin
Batsatkamunum jegaku wajukmainaita nunu dekamu
Aents aidaujai takamu nagkamku dutikmain aidau
Aents aidaujai takakuish wajukmainaita
Aents aidaush wajuk awagmainaita Papi chichamjaku nuniktin aidau
Daagtin nuwigtu yaa aentsuitji nunu tumamau ayamkeg ajawai nunin asamtai auwap ainawa tabauk atsui ditash tikich ayamkanmash ayamjumamkatnume tabau awai, tumainai tsuwamatnum, takatnum, tikich aidaunmashkam
Tuja apu aina nunuwai RENIEC wajuk agatmikagta tibauwaita nunu umigku DNI chichamjakuish susata tusa chichamjumain
Juti nugkegai dekas iman aents ditash yaunchuk batsamnun ijumjau,nunin asa dekas iman ajuinawai tamash naatui: 52 ditash aents tuke batsaminl Ministerio de Cultura papinum agatmikakbau
Constitución Política del Perú juni awai tusa iwainawai tuja nuniak juju pachittsa peruano nunachkush peruana akuish dakitja tupanmauk amaitsui nuwiyagkita nunin akuish tusa
Antsag, Chicham Umiktin Jintiagbau Chichatai aidaun chichamjak yaunchuk batsamnu chichamen ema duka ashi aents aishmag nuwajaish dita chichamenig takatai aina nuwig ausamu amainai tawai
Juju juniamunum aents yaunchuk batsamin agatmikamuk pegkeg amainai dita pujuti wajuk awa nunu diigsa takamu asa; tumainai, ditajaig takantsati wajuk batsamnaita nunu diigsa nuniaku machikich tupantsuk
Juju diisa takastin tibauwa juka juju anentai betek uminkati tabauwai
Ashi peruanos aidau ayamke chichamjuktasa
Dekaskenum eme anentamu iman aents tinamdaeja juti nugken batsatbauwa nunu
Ashi aents peruanos aidau betek shiig awagdaimau
Ashi aents atsumamu aidau betek epegtamu
Ejentatin
Jegamuji
Ashi umikagtin
Aents takata emagtin eke agatmamau nagkamnatsaig shiig takantsatnun chichamjuk umiktin:
Jatanum kuwitamamkum aents yaunchuk batsamin aidau pujutish kuwitamkata takakmesh aikasmek, tuwig ikam batsamiajainta nunin akuishkam, nuniachkush tuwi jegantag papijinash chichamjuinawa nuwi
Ampi ijumita yagkumag, tagku sugkuji (mijanai wantinin), yugkum B, sajampiúm nuwigtu difteria achigmakai
Dekaata batsatkamunum jegaish wajuk wakettaimpaita nunu
Dekaku ata tsawantash wajukin ainawa nuwigtush wajuk awa dushakam, wagki nugka Ikamak yumi tepea nuniachkush pachiachbau senchi yutak, dujajuk, tsajau ijumak, tikich jumamtin aidaush wekaesachmin etamainai
Batsatkamunum jegakmek apujijai chichasta tuwi takamu atatua nuwi nuniakum dekaamnum takastinjum antsagmek kanakum yujumak yuwatnugmeshkam
Juju aina nunu atsumtatme wajuk takastatme nunu eke wetsuk uminbaunum
Batsatkamush wajukuita nunu pachisa dekaata: tuu chichaman chichainawa, wajina yuwinawa, pujuti aidau, nampegji aidau, tuja aishmagkush nuwajaish wajina takau ainawa dushakam
Juju aina juju atsumame ditajai takamunum yaimpaktin, tumainai, yajai tsawantash etejattame papi chichamjuktinush
Aneaku ata wajuk wantinkattame: takamunum wakejumain amainuk ejegawaipa, duka dakitmain amainai, tutitag kajinmainchau wemaina batsatkamunum, nuniak takatjumin pachimjattawai
Kuwitamamkata wajukeame nuwi: batsatkamunmaya aidauk ajantusam yunumkata nuniakum kuwitamamkata wajuk chichame nunui shiwag diyam asaim
Nunin ainawai tusa augmatipa: yaunchuk batsamin Ikamiak nunin ainawai tusa maakchau chichamunum shiig wajakchattame nuniakum takaku wekaesam tupankagtamu ajutjamainai
Dekata yamaish wajuk batsatua pujutaijinish: maaninamush atsuash, apu takajin aidaujaigkesh utugchat pujamu atsuash, utugchat nugkanum; wagki juju takamainchau etamainai
Yaunchuk batsamnu chichamen papi umikbau diista, duka amainai wajuk aganjati tibauwaita, daa batsakbau yaa wegantuita nunu diisa nuniaku shiig agagbau ati tusa
Apu aidaunum jegantam, dekaata ame takastinnash dekainawash
Batsatkamunum Oficina de Registro del Estado Civil – OREC akuig, agatkagtinjai chichasta, nunui takamunum pachiinkatin
Diista batsatkamua nuwish Escuela Intercultural Bilingüe (EIB) awash nunitai jintinkagtinush pachiinkati ujajatak etsejak wagka jusha takatash imanaita nuna pachis
Tikich apu takajin aidau akuig chichasta juju papi takamunum uyuntamsati, atsumamu akuig
Batsatkamu apuji aidau segata ijunbau ati nunikmatai wagka DNI nuwigtu akiinamtai papi najatbauwa dusha ibatikaish atsumnawa nunu ujankati tuja aikasaih tikich ayamak jumamtin aina dushakam ibatiksaik ujankati tusam
Aents aidau nuwigtu wajuk batsatua nunu iniitskek dakumka jukipa
Dekaata awash jega Papi Agatmamtai batsatkamua nuwish, kakajus takasminum
Nuni takantsati tusa mamikja umikbauwa nuna nunisag ati tuwinawash nunui apu aidaush nunu shiig dekaata (Apu, Jefe, Presidente comunal nuniachkush tikich aidau)
Ashiya nuwi aents aidauk shiig awakata ajantusam
Nuniktag takumek
Akuptsuk niimkauk ata
Shiig aneasa wantinkum, dakunkut shinutsuk chichakta
Diipasa chichamain
Waji chichantsae duka shiig antukbau juwakti
Shiig anentsa kumpamam jujui takauwaitjai tusam iwainmamkata
Juni kumpamata: “Tsawajumek, amekaitam, shiig taume jujui (takatai daaji)
Mina daajuk, tuja Agatkagtinaitjai
Ame chichamjamun uyumaka takajai
Aents etsegtuma nuwi dakitmain nuniachkush tupantamu waintinmaina nunu adeagta
Duka nuwigtush wenush tunimtikachbau dakitamujui wajuk iwainmamtaji diisaik yapinum wainmain aina nunu nunimainchau
Yaa aents takatainum tantae nunu, chichachu, apch chichama antachu nuniachkush apach chichaman shiig chichachkuig, junikta
Shiig aneasa kumpamata niina chichamen
Segamta Etsejin pujuti
Papinum waji agame nuniakmek aents chichaka nujai awagki tuke diista, dutikam, jusha atsumamu epegtumau dekapeak shiig aneas jiinkittawai
Aentsjai jiyanikaipa
Yajaneas aents aidaujai jiyanimain waintinkuish nuniachkush juni amainai tusa takamunum pampamu akuig, juju dutikata
Waugtutsuk ebetmamjata
Kakagchauch ata, aents tawa nunu antugkum wajina tawa nunu shiig ujakam antumtikakum
Yajaneas nunu ibigmaichakuig, apuji aidau nuwi pujuidau ujatkata, wajuk awa nuwi, maaniamu asai
Aents chicha nunu jitusa antugkum dakasta wajina titag tawa nuna etsejuk ashimkati
Dekata waji papin chichamjuktatua aentsush
Wajina aentsush atsumawa nuna timatai, nuna chichamjakush waji papina iwainamainaita nunu mamiktugta
Aents papi itamu jujukta, shiig kuwitamsam
Aents papi ikaunma nuwiya atsumainchau akuig awagtukta nuniakum ujakta dekas atsumamu aina nunu sujame tusam
Papi yajuakbauwa nunu shiig diista, dutikatin tibauwa nunu betekashit tusa dekakum
Aneaku ata yaa akiinamun agatmamua nuna daajinak, iwaina nunu apujui
Shiig augmainchauwaitkuig, iwainakua nunu nuniachkush Etsejak yaima nunu agagta tita
Jee tuwimpaita nunu agakta
Agatmama nunu tuwi pujuwaita nuna papijin iwainachkuig, wajuk chichamaikesh tawa nunu jujumainaitme
Dutikatag takuik, dita wajuk batsamin ainawa nunu pachisa iniimainai
Atsumnakuig egakta Etsejin, tikich aents batsatkamunmaya, nuniachkush aents iwainakua nunu yaimkati tibau nuna yaimpakti
Iwaina nunu iniasta batsamtai daaji niish nuwiya asamtai dusha tuwi awa tusam, duka agagtatme “pujutaiji” tawa nuwi dutikam “jee” tawa nuwishkam
Daa ama nunu yajaneas batsatkamu, yaakat, JR, AV, BLOCK, DPTO, PISO, URB, IJUMJA JEGAMJAMU, ETC daaji ainachkuig; nunu aagtuamu aina nuwig tikich daajigkesh agakta
Pujutai/Yaakat tawa nuwi: batsamkamu, Tuke batsamnu pujutaiji, mujaya aidau batsamtaiji
Jee tawa nuwi: ujumchik batsatbau, kanakbau (ujumchik batsatbaunmaya, yaunchuk batsamnu nuniachkush mujaya pujutaijinia), namak, entsa
Agatmamu wajuk wakani DNIjin wantinkatag tawa duka antugkata, tumainai, ajantukta wajuk wantinainawa yaunchuk batsamin aidaush (wajina usumnaita, yapinmash waji ajawa, wajina atsejawa, tikich aidaushkam)
Aents etsegka nunu iniasta papi augtanash dekawash, augnujai takuig, papi agaka umikum nunu susata aujus diisti betekash aganja
Augta dekachkuig, iwainaka autusta diipasam
Atsumnakuig Etsejin egakta nuniachkush yaa yaimkati tusa agatmamu tibauwaita nunu yaimpakti
Iwainaka nunu nuniachkush agatmama nunu iniasta betekash aganka papinumash
Kakantsuk iwainaka nujai nuniachkush agatmamujai tuwig dewakbau awa nuniakuish esegata
Niija shiig ujaniam, takatjum ima pegkeg atatui
Eke inagnatsuk, ataktu awagki diista wajuk takasta tibau emaume nunu nuniakum wainkata agkantu ukukbau atsuti
Yajaneas aents chichamjamu betek takasa ashimnakchamtaig, ujakta nunu uminkati takuish waji atsumnawa nunu pachisam
Ewaesamek, ujakta dutikmainuk ashi dutikaji tusam
Shiig anentsam see tita agatmamjau nuniachkush iwainaku papi chichamjukbaunum
Ajantusa wainiami takum iniimain akuig wakitki taata tita
Adeagta Etsejin nuniachkush yaa yaimkati tusa agatmamu tibauwaita nunu yaimpakti
Aneaku ashi aents batsataina nujaig shiig awagdaikata
Jega Papi Agatmamtainum agatmamjamu ataig, agatmamja nagkanbaunum, papi agatmamauk ashimnake tusa aents ujankattawai, dutikaku nagkamsa agatmamjamua nunu pataka jiiki, wainkauch sunastatui
Dewakaig takumek, wajuk eamatai ainawa nunu mamiksa agaka takaku ata, dewakaim
Papijinat chichamjamu: Aents papigtuchu aidau mamiksa papaijin jiiktinme tusa utugkeaji nunu ashi ijumjamu
Nunu dutikamuk juju ainawai: aents batsatka nunui waji utugchatak awa nunu autusa dekamu, atukatin aidau wainmau, apuji aidau aentsji aidaujai anentai egketbau, aents papiigtuchu aidau agagka yajumau, chichamjut, juni agatmamjata tusa jintinku agatmikamu aidau Akiinku papi dekas jiiktin, duwiyai DNI chichamjuka jiiktin, tikich aidaushkam
Iwainmamainji: Juka ashi aents aidau yakita nuniachkush wajukuita nunu iwainmamau ayamke ajamua nunuwai
tumainai, nigkish wajukuita nunu dekajuamu atanum (Daa, iwagsa adaikamu, agatmamjamuji aidau, yaa patagkita, wajukuita, dekas wajuk anentaimua (anentaimtajin, wajuk iwainmamua, dekati aidau, imanji, etc)
Aents papiijinmau aidau: Papijinbauk ashi papi aidau wajuk jiinua nuwi awai Iwaaku Akinae tusa papi susam juwaki, juju diisa najannawai akiinamtai papi najatbau, nunu diisa jiignawai DNI, nuwiyai wainnawai yaita papiigtinush dakumamkamuji uwejai achikbaujai diigsa antsag tikich nuwi batsatkamu aidaush diigsa
Real Academia de la Lengua Española tutaiya duka, papijinat tawa duka “nuninai, papi idakmasa juka dekaske tuta” juju ainawai tawai, papijinat tawa duka papi nuniachkush wajupa pai ijumjamuita nuna tawai, mamiksag papi dekas iwainmamtain, duwiyai iwainmamtai nuniachkuish nuni ati tusa chicham umigku”
Tumainai, RENIEC tutaiya juka ima aents papi iwainmamka wekaesatnunak suwatsui, tikich papi idakmasa juninai tusa takamain aidaunash sukagtawai
Ajantiajaish yapajia antundayat anentaimsa: Nuu aentsuk ainatsji tusa antugdaimau amainai tawai, tupanja ajaptsuk, betek antugdaika tikich aents wajuk batsamin ainawa nuninjaish batsatku (GIZ, 2013; MINCU, 2014)
Juka Apunum diyamak, wajuk batsamin ainawa dusha nunin akuish betek ijumja maak batsatku tajimtameaku yainiamu ati anentaimtusa, nuniaku wajukuk ainawa nunin akush betek batsamsatnume tusa
Nigkish iwainmamak: Iwainmamta duka aents nigkish wajukuita nunu ijumja tabauwai nuniachkush kuwashat aentskesh juka nuninai tusa tabauwa nunu, wajukukita nuwi nigki emau (aents) tujash betekmamtin ainaig (aents ijunjau)
Nunu anentaimtamunmak, iwainmamauwa duka iik anenmamsa wikiap nuninaitja tumamau, tikichjaig betek amaitsu nunuwai
Yaunchu nuniachkush tuke batsamin: Aents yaunchuk batsamin tikich nugkanmaya kaunak nugka batsamtuktin ai tuja, wajuk chichamash umigkamuk ainawa nunin akush, wajuk antugdayak batsamin ainawa, tajimtametnumash, dekatin nuwigtu chichamjumat aidunmash, nuniachkush jumamtinumash; nuniak, wika nuu wegantuitjai tumamu
Aents ijunag batsatu mujaya nuniachkush tuke batsamin aina duka yaunchuk batsamin tabau atatui, nuniachkush nuwiya tutai, artículo 7º Chicham Umiktin 29785 wajintua nunisag
Yaunchuk batsamin wajuk adainawa duka dita wajuku ainawa nunak ebestatsui, dita tuwaka ayamjumataiji aidaunashkam
Juwi juwakig tunattawai “Yaunchuk batsamin” (artículo 3 Chicham Umiktin 29785, Chicham Jintiagbau 169 OIT artículo 1) wajintua dutiksag
Papin GRIAS tikich jumamtuk Yaunchuk Batsamin Nugka tesaken batsamin aidaujai takastin tusa akantuk RENIEC umikbaujai jimagkukbau: Agatmamtai aidau inamtai, Ayamak aidau chichamjutai nuwigtu Agatmamtai aidau Jintitai.
WANTINU
IWAINAMAU
NAGKAMSA
Chicham aidau
Antukbau aidau
IWAINAMU
Aents yaunchuk batsamin aina nunu wegantuk, antsag, ajawai dekas ayamke chichamjukbau Constitución Política del Perú tawa nuwi tuja antsag chichamjumaktin Jintiagbau 169 OIT nuwigtu Yaunchuk Batsamnu Ayamke pachisa chichakbau Ashi nugkanmaya Apu aidau Ijunag tibau awa nuwishkam, nuwi tawai ditapi tusa, ajantusa dita wajuk batsamnukita duka kuwitamjukbau amainai tusa
Nunin asamtai, RENIEC juju chichaml “Ashi Perú Nugken Papiigtuchu achatin 2011- 2015”, umikbauwai nunu tuke batsamin aidau papiigtin atinme tusa takaku wajukmainaita, aneaku amain ainawai dita ayamken tikich ajantia aidaujaish wajuk antugdaimainaita nuna, wagki ajantusa eme anentamu ati tikich aents aidaujaish wagka betek ainatsua nunin asamtai.
Wajuk anentsa
Aents takau yaunchuk batsamin Ikam batsamin aidau miniagtai wajuk awajua ditash shiig papijin agatmamak umigmamkatnume tusa, ayamke nuwigtu wajuk batsamnaita, aents batsatbaun wajuk takamunum RENIEC nuni takastajai tusa ema nunin asamtai
Aents aidaush wajuk awagmainaita
Papi chichamjaku nuniktin aidau
Shiig takamu: Wajinum yaimji nuniaku wajuk takanua aents shiig aneas atsumamun epegtuma jiinkitnume tusa.
Yaunchuk batsamnu pujutaiji: Yaunchuk batsamnu pujutaiji aina duka ikam tuke batsamin ainawai antsag ikama mujajinishkam nunik patajijai ijunag kanaja batsamnai mamiksag juni ijunag: Chichame, wajuk ijunag batsamnaita; nuniak nuu nugkanmak patajijai ijunag nuniachkush kanaja batsamas takainak (Articulo 8, Decreto Ley 22175)
Daagtin ata: Tuke daagtin ata nuniachkush aentsu daaji batsatkamu ata, jujuwai dekas daagtin ata duka, nuna wajuk iwainmamuak ashi nugka nuwi nuniakui tikich aents aidaujai betekchau emanu asamtai: juka ayamak makichkinui, yapajimainchau wakegakuish nuniachkuish dakitakuish, untsu wajig ainta nuwi juez dutikata timatai dutikmain
Tuke puju asamtai tupanbau: Niish diyaku, yaunchuk batsamin tusa tupantamu (nunitaijin, pujutin, iwagmamtaijin, wajina takau ainawa, wajuk puju ainawa, wajijintajin, chichame nuwigtu wajuk anentaimtin ainawa waimat wegantunash) nuniachkush aentsush wajuk niimtin ainawa iyashiinish (tumainai iyashi niime, yapi, esanti, intashi niime, etc) nunu diigsa imanchau diyaamu, ashi ayamak aina nuna agkan atajaish atsugbau emaku apu wetanmash, kuwichkijintanmash, wajuk batsamtaimpaita nuwishkam aikasaik.
Ayamak aidaun anentaimtus: Apu aidauk dekas aents aina nuna dekaskek anentaimtawai wajinak dutikawa nuniakush; nunin asamtai, ajantuniamuk, aentsu ayamke aina nunu dekas ajantamua nunuwai betek agkan ajantunika antugdaimau13 ati tabaunum
Yaunchuk batsamin ijunjamu: Aents nuu pujutnak puju aidau ijunjamu nuniak juni asa betek ainatsji tumamin aidau; tumainair, betek nunak anentaimin, dekapen antsag wajuk pujutai ainawa nunash nunisag, waimatjinish, wajinak dutikainawa nuwish, wajuk batsatku maakesh batsamtaita nuwish; ashi juna, ijuntug nuniachkush kanaja.
Aents aidau wainmau: Agatmamtai aina nuwig nuwigtu juni takastame tusa Chicham Umiktin Dekaapake 26497 najatua, Ley Orgánica del Registro Nacional de Identificación y Estado Civil (RENIEC) umigkamunmak, wainmau tamawa duka RENIEC wajina dutikawa aentsun Agatmikaktatus nunu tabauwai, nuna dutika DNI susatatus
Diisa takastin: Wajuk takantsattawa nunu pachisa mamikjamu deka ajantusa takamu.
Apu yaimtaiji wajuk batsamin ainawa nunu anentaimtusa takamu: Yaimainak tuwig takainawa nuniak wajuk batsamin ainawa nuna anentaimtus takainamu; duka wajuk takasa yaimaush atatua tajimtametnumash, nugkanmash, chichame aidaunmash, wekaetaijinish antsag chicham ujanitai aina nuwishkam.
AENTS SHIIG AKIINACHU AIDAUJAI TAKAKU DIISA TAKASTIN
IWAINAMU
Aents shiig akiinachu aidau pachisa jintiagbauk tuja antsag Chicham Umiktin 29973, aents shiig akiinachaju pachisa Chicham Umigkatin najatuamu, ashi yaibau aidaunum utujimkas yayamu ati tusa chichamjawai, dita ayamke aidau shiig ayamjukbau ati tusa chichamjawai, shiig awagku ashitiya nuwi shiig yununkamu ati tusa
Nunin asamtai, ashi Perunum Takastin papiigtuchu aidau 2011 – 2015 tusa RENIEC taku yaa mamiksa takagbau atatua nuwi awaiwai aents shiig akiinachu aidau mamiksa takastinun nuniak papiji DNI suwamak “aentsti ainag nuwi pachiamunum yaimkattawai, juju papiyai ayamke aidauk ajittawai” (RENIEC 2011:71), nuniamunm chicham jintiinjati wajuk shiig takamu atatua ditash wajuk iwainmamkau agtatua nunu anentaimtusa
Nunin asamtai nunu papiyai chichamjamunum, juju papiya juka wajuk maak takaku, aneaku mamiksa ayamak aidau, akiimataiji tuwaita nunin ataish ajantiajai antugdaita nunu anentainum RENIECnum takaidaush Chicham wajuk takantsati tusa mamikjamuita Chicham Umuktin jintigbau 29973, Aents shiig akiinachu aidau umigkatin Chicham Umiktin najatuamu asamtai wagki juju aents aidauk mamiksa takagnasti dita ashi aents aina nujai apatkam wajuku ainawa nunin asamtai, wagki diyamak ditak imanimainchau asagmatai aents aidaush shiig nuna chichama deka batsatchamunum wainka tupanku waitkamush amain asamtai
Antsag, apu aina nuna dita takataiji aina nujai umiktinai tuwig yaibau ainawa nuwish junin aents aidauk shiig awagku tikich aents aina nuwi betek awagdaimau ati tusa chichamjuktin (Aents shiig akiinachu aidau pachisa jintiagbauk tuja antsag Chicham Umiktin 29973, aents shiig akiinachaju pachisa Chicham Umigkatin najatuamu)
ANENTAIMTUGBAU AIDAU
Ayamak aidaun anentaimtus: aents aina nunuwai dekas pujutnum imanan aina duka tawai tuja antsag Apu aina dushakam imanisag ayamjukti dutikam aents aidaush dita daaji nuwigtu dita wajuk batsamin ainawa nuna, chichamjumat, tajimtamet antsag tikich aidaunmash chichamjumaktinme tusa
Akimatai anentaimtus: aents aidautik, wajuk batsamin ainaji, tajimtametnumash antsag chichamjumatnumash aishmag aidau nuwajai chicham yapagtunati dutikam tuwig yaimau ainawa nuwish kakajus takamu ati, dutikam akiimati diigsa tupantamu atsamunum shiig takantsati nuniamunm aishmag aidau nuwa aidaujai dita ayamke asamtai wajukmainji ainawa nuwig betek atinme
Ajantiajai antugdaimain: jujuig kuwashat aentsti pachimnaja batsamnaitji tumamauwai, antsag wajuk tikich aidaush anentaimas batsamnaita, ditak wajuk ijunag chichamjumainawa nuniak, wajuk antugdaikag, nugkanash wajuk anentaimtus tuja antsag juti nugkega nuwi initik batsamsash wajuk takasag batsami nunu aidaun iwaintugmaji nuni aji tusa
ANENTAIMTUSBAU: Aents shiig akiinachu aidau agatmamjatag tabaunum shiig takamu ati tusa umigkatasa dutikam Registro Nacional de Identificación y Estado Civil (RENIEC) jeganta agatmamjatin
Juju chichama junak ashi nugka nuwi takau aidau umikagtatui, Chicham Umiktin 29973 Nuni takastin tusa umikbauwa nuna diis, antsag aents shiig akiinachaju pachisa Chicham Umigkatin najatuamu ( N° 002-2014-MI MP, del 08 de abril de 2014) nunashkam betek
IMANJI: Juka papik ashi aents RENIECnum takaidau waji dutikata tibauwaita nuna takak aents aishmag nuniachkush nuwa shiig akiinachu aidaujai takak diis takastinai
ASHI DUTIKATIN AIDAU
Aents shiig akiinachu aidauk yupichu umijam amainai waji chichamjawa nuwig, nunin asamtai juju tunawai:
Awaya ausatin
Aents awaya aukagtustinun uyumaku (pujusa takatai aidau, takat akankamu aidau, pujusa yaimau aidau, tikich aidaushkam) juna pachimain ainawai:
Betek ati wekaesa waitai aidauk (shitamtai, japintai, waiti aidau, waya jiintai aidau, mamikjamu aidau, ekeemtai aidau, aents shiig akiinachu atsumamunum wetai aidau) uminkati, tuja tikich waji aidau akigtuashti
Chicham Umiktin 27408 najanamunum wajintua nunu uminkati tusa diyakbau ati, Chicham Umiktin juju mamiksa yaigbau ati tuwi takamu ainawa nuwi tawa dutiksaik tuja duka yapajia iwajamui (Ley N° 28683), uyumasa yaitai najatuamu nuniachkush ima ditak yaigtin ekeni shitaki awekasa pegkeg ememen agkantunum
Yajai takainaji nujai chichamjunkati, papiji aidau umigkuishkam ekeemsatin aidau ikamjaku; aents dekas atsumauk dutikam uyumatjus tujutti tusa dakamsati, ekeemas nuwigtu ditash ijunag
Aents shiig akiinachu awainamu
Aents shiig akiinachun awayuk juna dekamainai:
Dakamak wajasti tichati waugtusa yaigtin Chicham Umiktin 27408 wajinta nuna diis nuniak adeagti dakamak wakak wajuk tutitag awajua nuna, aan nagakemas dekas puyatjusa diimaina nuwig (Dekas mamiksag aents anentaimaunum detsemen aina nuwi)
Aents shiig akiinachua nunu kumpama idaiku yaa nuna uyunua nujai shiig chichantsati tuja duka tutupit nunu aents aishmag nuniachkush nuwakesh shiig akiinachua nujai shiig chichamainchau watkau asa
Yainkati tatsumek tusa iniastatui tama jehe timataig iniastatui wajuk dutikmainaita nuna
Nigki dutikmainaitkuig juka atsumnachtatui
Aents shiig akiinachujai wajuk chichamainaita
Aents shiig akiinachua nuna yayauk juna junimainai:
Eke augtsuk yaita daajish nuna iwainmamaimai, waji takatainma pujawa nuna ujaka wajinma yaimainaitjame tusa iniimainai
Aents shiig akiinachua nujai wajuk shiig chichas antugdaimainaita nuna egamainai, nuniam ajantunisa kajitdaimau ati tusa
Shiig chichasa antigdaimainchau ataig yaa aents uyunua nujai chichamainai
Chicham waamak antugdaimainai chichamainai, nuna tayatak tikich chichamaikesh kakajus antumainai kame antugdaikachbau ataig nuniachkush awentsag takug
Ikauch wajasa tiki diipas iwimak, waugtuk ematsuk, tikima senchi jiika chichatsuk, wajuk tamak ima shiig antukainta nuna anentaimtus Anemaonai nunu ika wajamua duka wakesa augdaichamua nuninuk diimaitsui
Wajupa kuwashtak chichanua duka wajukeawa nujaish anbaitsui tusaik tumaitsui, wagpa nii aents wajina dutikawa nuniak utujimush amainai
Wajintakama tawa duka ekaetukaik ashimjumaitsui, duka nunitsuk jitusa waugtutsuk antugmainai wajina tawa nunu ajantusa
Dekamainai kuwashat aina nuwig, ashi aents aina duka, dekas nuwiya shiig akiinachu ainaduka iyashnum antinitan dakitin ainawai, nunin asag uwejin jakinu achik papiin antigtatkuig, nuniktatui tusa nuniachkush nunu dutikattame tusa shiig ujamainai
Aneaku amaianai aents shiig akiinachu aitak papinum shiig agatmama duka niini atsui, duka aents RENIECnum takau dekamunum, yaunchkesh takau asamtai nuwigtush wajukeawa nunui takak yaimkush duwi nuniawai
Yajaneas aents shiig akiinachua nunu kajitkagtachbau nunuiachkush kajeakuig (wajinmak nuninta), nuniakuig junimainai:
Kakanmaitsui
Kakakan chichamaitsui
Iwakeak sapigmitkamainuk nunimaitsui, tikichkesh dutikati tubaitsui
Apaji aidau nuniachkush yaa kuwitamin ainawa duka maakchauk augmatbaitsui
Aents shiig akiinachu antugbau
RENIECnum aents takainauk tinamag yaimainawai aents wajina dutikatag tuwinawa nuwig nunin asamtai jutik dutikmainai tabauwa nunu aneaku amainai:
Waji dutiknattawa duka shiig ujamainai, akikesh wajupaita dushakam aatus TUPA atsumakuig aikasaik waji papiina itamainaita dushakam
Papi yajuakag nunu shiig diimainai tibaunash betekash umika tusa diyaaku
Aents papi ikaunma nuwiya segamchamujai ikaumamtaig atsumnatsu duka awagtumainai nuniaku ujamainai atsumam nunak ashi amajai tusa
Tibauji umigka, aentsuk iniimainai papi augtash dekamek tusa
Tama dekajai takuig, papi umigkamua nunu idaktusta diyak wainkati shiijash aganja nuna
Tuja papi augta dekachkuig, senchiuch chichakam diipa autusta
Atsumnakuig, aents shiig akiinachun yaa uyunua nujai chichastá
Kakantsuk esemainai aents shiig akiinachua nujaig nuniachkush yaa uyunua nujai yajaneas dewakbau akuish nuniaku waji anentaiya yaimainchauwaita dusha ujamainai nuniachkush wagka takatash shiig jiinkiche dushakam ujamainai
Ijagtusume taku shiig anenmainai nuniaku ajantusa wainiami tusaish tumainai, iniimain akuish wakitki taata tusa ipaaku
MAMIKSA DUTIKATIN
Aents shiig akiinachu aina duka atsumainawai mamiksa yayam atan dita wajuku ainawa duwi, nunin asamtai aents RENIECnum takau aidauk, ditajai tutupit takaidau asag wajinma betek shiijash akiinachuita nuna dekagmainai:
Aents dekapmamchau aidaujai takaku
Aents shiig akiinachujai takastatam nunu dekamainai niija takastinun
Yajaneas aents juninjai takakum:
Wainmachu
Nii diisa nuwi awapi tumainchauk takamaitsui, juju aidau “awi”, “jujui”, “juju”, “au”; chicham nii antumain ai junin “untsugmin”, “ukugmin”, “nugká”, “yakí”
Aents yawa –uyunin ayakkuig dekamainai, niina yainai, jujui wayawai tusa waiti epettsuk
Aents wainmachu uyunkuik kuntujui sumainai, niina kuntuji achigtsug
Wajuk wajasa aents chicha nua yapi diigmainaita nuwi pujumainai, tutupit igkunia, nii wajuk pujawa nunisaik yapish ejatsuk
Aents shiig wekaemainchau aidaujai takaku
Pujugmainai, wajupak ainta nunisaik, wajuk wajawa nujai betek, antsaik aents ekeni akagkeka awekautai akuish niini tsuntsumjua
Aents shiig akiinachua duka yaimainai waya ekemsatta nujai, nii wajuk wekaewa dutiksaik awekasa, wajuk nawe juwawa dutiksa, diipas wekagu amainai, ushujutai susata, ekeni akagketai nuniachkush wajuk tikichish yaimainkita dutika
Wajiish nii achimain ukumainai nuniaku papi agakbau aidaush nii achimain apugmainai nuna nii tuke takau akuig
Aents imaanjaujai takaku
Chichaktakama wajukinki nuniakuish tuja dekachtain nuniakuish antugtsuk idaimainai
Aents shiig anentaimainchaujai takaku
Imanchauchi augmainai, imanchau, sutamchik waamak antumain, shiig antuk waji taji nuna dekau ati tumainai; dutikmainaitkuig waji dutikamu aidau iwaintumainai
Papi agagbau aidau takamainai agagbaujin adeagti tusa
TAKAKU BETEK EMATIN AIDAU
Shiig akiinachbau tusaik agatmikanui ima aents nuninai timatai
Nunu dutikakuik, iniintsattawai DNInum nunu pachisa agaja apusamu ati tawash tuja antsag Apu ekenin aidau Agatmikatainmash wetimpash, nunu dutikakuik papi umikbau TUPA awa duwi
Ujamainai nunu apujag duka atak apu etegkeamunum takaku yupichu ati tabaunum jutiknawai tusa, tuja dita ayamke umgkamu Chicham Umiktin 29973 tawa duchauwai tusa_Aents shiig akiinachu aidau Ayamke antsag tikich chicham yamai takamu aidaushkam
Yaimainai DNI suwamu, yajaneas aents papijin jukitatus takainchau akuig, papi nunu pachisa najankamu diisa “Papiigtin dutijutuata tukagtimu”
Ashi aents shiig akiinachu muun aidauk DNIjin jumain ainawai, untsu sunaschati tibau aku jumaitsui, nunu nunin ataig, niina jetemjin jujumainai, chicham umiktin tusa agakbaunum tawai “GP-262-GRIAS ”DNI sukagtamu Papigtin atinme tusa chichamjaku GRIAS” tuja GP-269-GOR “Papi Iwainmamtai agatmikaku sukagtamu”
CHICHAM AIDAU BATSAKBAU
KAKAJUS WAIMAIN: Aents shiig akiinachu aidau tikich pegkeg aidau wajuk shiig wainawa nujai betek ati tumainai, egkemja yujatainum, chicham deka ujanitai aidaunum, wajuk agaja iwainatai ainawa nuwishkam tuja antsan tikich yaimtai waitiji ujaimu aina nuwishkam yaaktanum antsag ika kanaja batsatkamunmashkam, dutikam agkan shiig dita wakegamu batsamsati tabaunum (Congreso de la República del Perú, 2012)
Shiig akiinachu asamtai tupantamu: wajinmak betekchauwaitji nunu tabauwai, akanku nuniachkush dakitaku shiig akiinachu asa nunin amatsui tusa nunin ainawai tabau atsuti taku, ditai pegkeg dutikmain aidau, ditash tikich aidaujai betek, ashi ayamken nuwigtu apu wetanmash agkan chichamjumamain, tajimtamemain, ijunag
batsamain, yachamemain, unuimamain nuniachkush tikich aidaunmash
Juwig awaiwai ashi wajuk tupandaitai ainawa nuna, nuwiyag, shiig jintiaja batsamchatnum (ONU, 2006)
Aents shiig akiinachu: duka makichik nuniachkush aan kuwashtakesh iyashin, dekapmamtajin, anentaimtajin nuniachkush dekatin ajamu, kakajus shiig dutikmainchau asa, niina ayamkega nuna takamainchau asa shiig ijunja pujumainchau, tikich aents aidaujai betekchau asag (Congreso de la República del Perú, 2012)
Umigkamu antsag wajuk dutikmain: aents shiig akiinachu aidaujai wajuk shiig antugdaimainaita nuwi yaimu, nunu aina nuwig awai iwimaja augdaitai, sistema braille, antigka ujanitai, Macrotipos, agakbau diisa, ishinka diisa, papinum agaja, antutai aidauwai, imanchauchi chichasa, chichaka egkekbau aidau, senchi pempenti antutai aidau tuja tikich aidaushkam
(Reglamento de la Ley 29973, Aents shiig akiinachu pachisa Chicham Umiktin najanamu)
SHIIG AKIINACHU AIDAUJAI INITIK TAKASBAU AIDAU
Aents shiig akiinachujai yaunchuk takasbau aina duka yaijatui ditajaish apu aidaush wajuk takamain ainawa nunu umiamunum, yaunchkesh wajuk takauk ajabi nunu dekamunum
Tupanku takasbau: Juka apajuinum anentaimtusa taka wajakbauwai shiig akiinchamua duka “jinamu atatui tuu anentaimsa” nuniachkush “suwimak” tusa, juka jutijaig imanik pujumaiysui tusag nuniachkush imanis wakejuimachu asag maa ajape wajakaju nuniachkush pipichinak nuninu wainkajag kajenau
Pegkeg emaku takasbau: Juju takasbauwa juwig shiig akiinachbauk yacha aidau diisbauwai nuniak wajuk pegkeg emamainkita tusa takasbauwai “betek” ematatus aents shiig akiinachua nuna ampia etsagaumain anentaimtus
Jujuig ayamjusa yaigka amek nunimaitsume tusa nigki nunimain aig wajuk yaigka pegkeg emaik nunin ajakchauwa dutiknawa nunuwai
Juju takasbauwa juka wajuk jusha “kuwitamainaita” wajina atsumawa nuwish taku, nigki nuniktajai tumamainchau emawai
Ijunja batsamsamu: Juju kampatum takasbauwa juwig, juna Aents shiig akiinachu aidau Ayamke pachisa jintigbaush jukimua nuwig, shiig akiinachbauwa duka aentsnum atsui duka aents shiig najaneachbauwai nunikbaunum tikich aidau nunimainchau diinawai junin aidaush wajina atsumainawa nuna tumain ai
Aents shiig akiinachu anentaimtusa diyaamua nuwig ditak batsatkag nuwig tikich wajukena anmamtuk yaimain ainawai tabauwai, nunin asamtai aents aidauk yaimain ainawai ditash anentaibaujin dutikatnume tusa
Jutik takasbauwa juka, iik takasa pujuta nuwi awai, nunin asamtai aents shiig akiinachajuk ditak takagmamsag iwanmamainawai
Tuna nunin asamtai, juju kampatum takasbauwa nuwig, Aents Shiig Akiinachu aidau Ayamke Tikich nugkanmaya aidaujai chicham jintiagbauwa nuwig, ijunja batsamsamu tawa nuna jukiuwai, nagkamku agagbau ítem 6 tawa nuwi “eemui tuja juka wajuk pujus akiam juniawa nunuwai nuniamunum ditak nunimainchau emainak agkan shiig pachiinak pujumainchau emainawai” (ONU 2006)
Juka ujumkesh tusa apusamui aents shiig akiinachu pachisaik articulo Nº 1 chicham jintiagbauwa nuwi agaka emaku, wainnawai wajuk juju chicham jintiagbau ditan pachiawa nuniak tsuwaja pegkeg emamain anentainak antiatsui aents shiig akiinachuk ditakek dutikmainchau asag, tikich kuwitamkamu amainai tuu wajakbauwa nuna
Nunin asamtai, chicham jintiaku tibauwa nuwig nuwigtu Aents shiig akiinachu pachisa Chicham Umiktin najanamunmak, juju papik egawai RENIECnum takatai aina nunu shiig uminkati tusa, aents shiig akiinachu atsumamuji anentaimtusa, dutikam ditash papi jiigmamkitnun chichamjumaktinme tusa
AUGMATTSAMU AIDAU
Aents shiig akiinachu aidau pachisa Chicham Umiktin Jintiagbau
Chicham Umiktin jintiagbau N° 27408, Nuwa ejamtin aidau, nuwauch, aishmagkuch aidau, muuntuch aidau tuwi yainkati tusa wayawa nuniakui jikattsa yaigtin tibau tuja nunu chichamak tikich Chicham Umiktin N° 28683 najatua yapajiakbau
11 marzo 2006tin
Chicham Umiktin Jintiagbau N° 29973, Aents shiig akiinachu aidau pachisa Chicham Jintiagbau, 24 diciembre 2012tin
Decreto Supremo N° 007-2008-MIMDES, Aents shiig Akiinachu akush tikich pegkeg aidaujai Betek Dutikmain Ajitij umigkamu 2009 — 2018 tuja nunak Tuwajuk Ijunag diyaaku atin uymaku tsawantai diin, 23 diciembre 2008tin nagkamnas
Decreto Supremo N° 002-2014-MIMP, Chicham Umiktin najanamu N° 29973 juni umiktatme tawai, Aents shiig Akiinachu aidau pachisa Chicham Umiktin jintiagbau
8 abril 2014tin
Resolución Jefatural N° 035-2001-JEF- RENIEC, aents tsakaku shiig anentainchau aidau akush Iwainmamtainum agatmamtainum agatmamjati tibau
(2012) Ashi Nugkanum Mamiksa Iniimsamu aents shiig akiinachu aidau pachisa
Gobierno
Regional
Region
Yaakat
aents iiya junin tuke batsatkau
Iinia chicham wegantu
Iiya junin wegantu
Jutiya junin wegantu
Gobernador
Gobierno Regional
Regiogkan apuji
Congresista republicanmaya
Presidente republicanmaya
Partido apuji
tsawan chichakbau
Wait
Dekas
Ejemainchau
Tsanujatmain
Duka waitai
Duka tsanujatmainai
Duka dekaske
juju chichama duka shiig tichamui
juju chichama duka ejemainchauwai
Wait ejebauwai
redes socialesnum waita nunu ejegabau
Redes socialesnum chicham etsegbau
Redes socialesnum aatus etsejuinawai
Carta Magna
Protesta aidau
Manifestación aidau
Manifestante aidau
marcha aidau
Redes sociales aina nui
Nunu pachisa chichamunum
Juju pachisa tishipsa ashi diisa
OjoPúblico chichaak duka waitai tawai
OjoPúblico shiig dekaa inagnak tawai
OjoPúblico chichaak
Congresista waitan tawai
Accion Popularan congresistaji
Fuerza Popularan congresistaji
Avanza Paisan congresistaji
Renovacion Popularan congresistaji
Peru Libre Congresistaji
Podemos Peru Congresistaji
Cambio Democrático-Juntos por el Perú congresitaji
Congresista no agrupado
Bloque Magisterial de Concertación Nacionalan Congresistaji
Peru Bicentenario congresistaji
Congresista
Congresista aidau
Congreso apuji
Congreso apuji aajaku
Partido politico
Distrito alcaldeji
Distrito alcaldeji
Distrito alcaldeji nuwa
Provincia alcaldeji
Provincia alcaldeji nuwa
Ministra
Ministro
Ministro aidau
OjoPublicok duka waitai tawai
OjoPublicok duka tsanujatmainai tawai
OjoPublicok duka shiig tichamui tawai
OjoPublicok duka shiig ejechamnai tawai
Red Ama Llullak duka tsanujatmainai tawai
Red Ama Llullak duka shiig tichamui tawai
Red Ama Llullak duka dekaske tawai
Red Ama Llullak duka shiig ejechamnai tawai
Red Ama Llullak duka waitai tawai
Wait ejebau: Polician asutiawaje tusa videonum iwainaina duka yabai jiikchamui
Transportista aidau paron umikaje
Wait ejebau
Video
Protesta social aidau
video aents kuwashat wantinua nuninmamtinun iwainmau
Procesión
Muja San Cristóbal
País
Tikish Pais
Tikish Pais aidau
Redes sociales aina nui etsegbau
Kumpamdaibau
Dakitamu
kumpamkagtak chichakbaun dakitus diyaak etseju
Suntag aidau atujatbau
Maaniamu
Namput maaniamu ataig
Peru Boliviajai maaniamu
Agkan pujut
Peru Tsumujin
Peru Tsumujinia adutu region aidau batsatka nu
Periodico
periódico aidau portadaji
Chicham wait tibau
Foto dekaskeashit tusa diyamu
Videosh dekaskeashit tusa diyamu
Chichaman jiina dusha dekaskeashit tusa diyamu
Fotok dekaskechui tsanumjatasa jiikbauwai
Tichau aig time tusa etsegbau
Cerrón chichaak tiu:
Congreso pegkejai tusa tau
Presidenta pegkejai tusa tau
Dekas dutikamui tawai
Shiig dutikashbauwai tawai
Violencia pachisa denuncia awaibau
Nuwaush waitkamu
Nunu tsawan jegatsaig
Nunu tsawan nagkaemakmatai
Nunu nantu aidau nagkaemakmatai
Nunu mijan aidau nagkaemakmatai
Nuna tai
Dutikai
Nunu nagkaeme
Dukap tsawan
Mijantin
Mijan nagkaemakma duwi
Tikish mijantin
Juju mijana juwi
Dukap mijan nagkaemakne
Juju mijan abuekaja dui
Mijan miniagtata dui
Nantu nagkaemakiagma dui
Eleccion general atinun umika untsubau
Unstubau
Eleccion Presidente ekentasa
Agamu
Jua juwi
Chicham awetunimu
Chicham dapampakbau
Epegkeatasa chichamu tsujinkau
Augbatbau
Iman augmatbau
Ejapjukbau inagnaktasa takamu
Uchi ajapeamu
Aborto terapeutico tawa duka nuwa ejapjuku jamain asamtai shiig chichasa uchi ajapjamua nuna tawai
Ejapjukbau inagnaktasa takamu ayamke
Jutii aentsti ayamke
Motivo familiar aidau
Ijuntuja inagka yuatin
Atash yuwamu
Neje yuwamu
Verdura aidau
Mercado aidau
Negocio aidau
Servicio aidau
Servicio público aidau
Servicio privado aidau
Empresa privada
Empresa pública
Empresario
Emprendedor
Constitución Política
Constitución yapajiamu
Asamblea constituyente
Imanai juju tabau
Decision política aidau
Ama Llulla nunashkam diise
Ley aidau
Ley jiiktasa chichamjamu
Reporte oficial aidau
Resultado electoral aidau
Nunu dekatasa
Aan kuwashat wajasu wainkamu
Nunu pachisa diyam
Nunu pachisa
Constitucion yapajinati tusa pachisa chichamunum
Ju dakumkamua duka dekaskechui
Videok waitai
Fecha
Dakumkamu
Dakumamkamu
Pantalla dakumka juwamu
Dakumamka senchi dapampakbau
Video senchi dapampakbau
Papii awaibau
Redes sociales aina nui
Redes sociales aina nui dapampakbau
Pantalla dakumka jukimua nuninmamtin redes sociales aina nui iwainainawai
Nunak nii congresista time tusa tabau
Presidenta de la república, Dina Boluarte
Presidenta Dina Boluarte
Vacancia presidencial
Vacancia
Chicham awaibau
Policia suntag aidaujai reprimió awakaju
Suntag reprimió awakamu
Entrevista ashi diisa, dekas video nagkamchaku grabamush diisa
Dakumamkamun OjoPublico shiig diis, waitjamun ejeyi.
Videon OjoPublico shiig diis, waitjamun ejeyi
Entrevistan ashi diis
Chichamash wajuk asaukita nuna ashi diis
Video dekas nagkamchaku grabamun shiig diisa
Chichamash wajuk asaukita nuna ashi diis, yacha aidaunash inias shiig deka
Dakumamkamuk waitai
Videok waitai
Diario portada jiya dusha waitai
Chichamak waitai
Chicham iwainmamua duka fraudulentowai
Dakumamkamu shiig esettsa diyamu
Dakumamkamu diyamak
Dakumamka dapampakbau
Ashi chichama nunu jiikbauwai
Video dapampakbau
Kuwashta mil inagkeaki
Kuwashta cien inagkeaki
Videok kuwashta mil inagkaeki diisbauwai
Videok mila imania inagkeai diisbauwai
Videok dapampagbau
Chichamak dapampagbau
Juju diyag ju amuajin
Juju edicion inagnamunum
Chicham jiikbauwa duka mila nuna inagkeaki redes sociales pachisa augmatam awai
Nunu red socialnum
Tujash OjoPublico wainkae
Tujash OjoPublico dekae
Entrevista periodística
Dekaskenmak
Tichau aig time tusa tabau
Dekas nagkamchaku entrevista takasbauk
Aagku
Kashikmasak
Kashik
Entrevistak diarionum dutikamui
Entrevistak radionum dutikamui
Entrevistak televisionnum dutikamui
Jegattak wajai
Yama nagkaemaig
Dukap tsawankesh atsaig
Jegattak wajai
Denuncia awayamu
Aents chicham awaintuamu
Aents chicham patattsamu
Ex presidente papii patattsamu
Gobernador papii patattsamu
Alcalde chicham dekagbau
Aents chicham dekagbau
Aents achikmi tusa chicham umigkamu
Achinkati tusa chicham umigkamu
Takamsamunum achinkati tusa chicham umigkamu
Deliton dutikauwa numamtin diinawai eke shig ejechaitak
Ley dutikatsa anentaimtamu tabau
Aents dutikatatus anentain apugbau
Aents
Aents
Aents aidaun Estado iniawai
Aents aidaun empresa iniawai
Referéndum
Takamu politicanum umiktin aidau dutikatasa aents aidau iniamu
Aents aidau iniamu
Nayaants jiinbau
Nayantsan pakaji
Mujaa
Ikam
Aatus chichakme tusa tuina duka makichkish wantintsui
Dekas nagkamchaku tibauk
Dekas nagkamchaku jiikbauk
Dakumamkamun jiina nunisag
Juju dekaskeashit tusa shiig dekatasa diyamua duka
Videonum
Dakumamkamu diyag ju
Chichamunum
Shiig paantak
Chicham aidau
Letra niime aidau
Tinamjamu
Letra tinamjamu
Dakumkamu wait
Nunu dutika tusa
Nunu dutikatasa
Apatka diyamu
Apatka diyamu minitta nu
Foto najanbau
Video najanbau
Diario najanbau
Chicham dekajuatasa diyamu
Jata achinaku aidau diyamu
Nuwa waitkamu aidau
Nuwa suwibau diyamu
Nuwa dakitauk achika dutikamu aidau diyamu
Nuwa anentaimtikaku waitkamu aidau diyamu
Aents jinau aidau diyamu
Aents umimkau aidau
Nagkaemakiu aidau diyamu
Dakumamkamu yama nagkamchaku iwainmamu
Dakumamkamu minina nunu iwainmamu
Documento aina nui
Titular aidaunum
Juju chichama duka shiig diyamak betekchauwai
Juju niimek betekchauwai
Detalle
Betekchau
Betek
Aanke
Tikichkish atsui aanke
Dekatkau
Inagnamu
Dakumamkamu inagnamu wantinu
Telefononum untsumkamu
Telefononum untsumak
Anu chicham augmattsag duwi, OjoPúblicok chichaman inagnak tawai
Anu chicham augmattsag duwi, OjoPúblicok chichaak tawai
Augmattsag nuwi nagkamsa
Tibauwa duka
Chichamua duka
Numamtin
Numamtin asamtai
Juni awai tusa tumainai
Nunimainai
Imanik nunibaitsui
Dekas nunimainai
Tujash
Nuna tawai
Apatnat wegau
Videojai apatdayas chichamak wantinui
Juju chichama duka agagbaujai minawai
Juju chichama duka pantalla dakumka jukimujai minawai
Nagkamku
Inagnaku
Ejapean
Facebookjin informaciónji diyamak
Twitterjin informacionji diyamak
YouTubejin informacionji diyamak
Instagramjin informacionji diyamak
Informe jiikbauwa nu diyam
Documento umikbauwa nu diyam
Umibau
Magkagtuamu
Jata
Aents kuashat jinamu
Augmatak tiu
Chichaak tiu
Tuja tiu
Tuja chichaak
Nagkamchakug
Dekaskeashit tusa shiig dekatasa bakichik medionum takamu
Dato dekaskeashit tusa shiig dekatasa takamu
Yacha chichaak tiu
Jata Achimaku
Jata
Jamamtuchu pujamu
Estado Jamamtuchu batsamsami tusa takau
Hospital
Posta
Jata tsuwamamu
Ampijatin
Enfermero
Ampijatin aidau
Enfermero aidau
Vacuna aidau
Iina iyashji ayamke
Aentsu organismoji
Aentsu iyashi
Covid-19
Iman kuwashat
Gobierno iman kuwashtai tusa iwainmamu
Chicham agagbau
Chicham
Chicham agagbaunum diyaam juju chicham wantinui
Yacha
Yacha aidau shiig autusag iwainmaidau
Aents aidau
Wajii aidau
Aents investigador aidau
Bakichik investigador
Cientifico aidau autusbau
Vacunak shiig pegkejai
Egamu
Chicham dekas
Chicham egamu
Nunisag
Wait chicham dekaa dekaskea nunu tabau
Dekasek chicham etsegku waita nunu iwainmamu
Juwa duwi
Duwi nuniawai
Juju nagkaemakiuwa duwi
Uchi aidau
Muun aidau
Uchi aidau vacunamu
Muun aidau vacunamu
Nunikti tusa anentaibau
Nunikai tusa anentaibau
Nunu anentai chichaak
Makichik uchi
Makichik muun
Muun aidau
Muuntush aidau
Iina daaji iwainmaka wekaetai
Chicham akupkamu aidau
Chichamu
Dekaatasa iniibau
Eemkau
Tsakat
Tuke anin
Apag
Dukug
Apag aidau
Dukug aidau
Uchiji aidau
Uchig
Nawantug
Ubag aidau
Pataa aidau
Pataa
Jetejatbau
Duke mamiksa tabau
Augbau
Betek agaja inagkeamu
Dekaske
Dekaskechui
Jata achimakchaegash tusa diyamu
Nagkamchak jata tepeabia nui
Jata asabia dui
Jata tepeamunum nagkamnas
Chicham sukagtamua duka jujuwai
Tikichnumak atsau
Kuwashtanum au
Jata achimakchaegash tusa diyamu aidau
Jata achimakchajeash tusa diyamua duka dekaskechui
Jata achimakchajeash tusa diyamua duka dekasek jegawai
Cientifico aidau
Sitio web
Tikiju awa nunu
Políticamun nagkaema nunu
Ima
Juju inagnaku chichamua duka juju diisa nuninui
Nua duwi
Nuwi awai
Nuwi awayamui
Nuwi awai
Nuwi awayamui
Bakishkish tichau
Autoridad dekaske tiu
Autoridad dekaske tiu
Chichaman augmatus
Inagnaku
Nuigtushkam
Nuigtushkam
Makichkish nunibaitsui
Agagbauk atsawai
Etsegkachaju
Dutikashtin aidau
Dutikmainchaunum nagkaemau
Shiig aneasa ijunja inagkeamu
Jiista aina nui
Mijan abuemaunum
Mijan nagkamnamunum
Daaji dekashbau
Chicham dekashmin tau
Chicham oficial tibau aidau
Dakumamkamunmag aishmag nuwajai nantsemak wajau wainnawai
Sombrero atsejutai
Epematai
Pantalón wegamatai
Kamis
Ijunbau
Aents chichainamu
Aents wekaegu
Aents aga nagkaemau
Aents nantsemu
Aents chichau
Aents dakumkagtau
Aents yaja wegau
Yaja weamu
Aents senchi ijaak atushat wekaegau
Niime
Betekmamtin
Nii dutikau
Nantsebau
Aents ishamain takamin aidau
Yaakat capital
Semana Santa
Tsawan ayamnasti tibau
Tsawan takantsati tibau
Ishamain atsamu
Ishamain wajawai
Violencia
Politicanum violencia awai
Takaabau
Aents achika chimpitai
Denuncia
Chicham umigkamu
Takamsamu
Iman dekapmamak wainak diijatu
Achinak wetin
Epegkeati tusa umikbau diisa utugchat epegkeamu
Ashi iyash ubushmainchau
Iyashnum mamiksa ubushmainchau
Yapi
Baku
Ukush
Buuk
Anentai
Jii
Aents aidau
Kuntin aidau
Ajak aidau
Yagkug aidau
Ampi aidau
Ampi uwaja maakchau dekapeamu
Ijumatai
Mamikit
Epegkeamu
Inimat
Tabau
Makichik aentsun utugchatji etsegtamu
Utugchat
Epegkeamu
Iniibau
Pais
Batsamtai
Aents tuke batsamin aidau
Tuke pujut
Chicham
Augmatbau
Juni takawai
Juni dutiknawai
Estado emergencia awai
Aents aidau juunik takamu
Aents tuke batsamin aidau juunik takamu
Chichame antugtai
Tikichi daajin chichau
Aents jau
Aents jamamtuchu
Dakumka apatka diyamu
Niime aidau shiig diyamu
Inagnaku tabau
Yabai niina aentsji
Aentsji ajaku
Ima iman aidau
Najawe aidau
Ampiji
Ampi senchi uwaja mijan inagkekai wegaku maakchau dekapeamu
Nagkaemaki taku kuitamabau
Dutikati tichamu dutikamu
Nugka mamikiaku jinta jintamamu
Wayamu epenbau
Nugka
Numi ajamu
Minería papii shiig umitsuk takau
Segabau
Umikti tibauwa nunu betek uminkati tusa segabau
Nunikti tusa umikbau
Ley uminkati tusa umikbau
Nii takamsamu
Utugchatjintin
Utugchatjinchau
Suimak
Agkan yujamu
Agkan yujamu ayamke
Medioambiente
Aentsu pujutish wajukuita
Aentsu pujuti pegkeg
Aentsu pujuti pegkegchau
Ima kuwashat
Iman ujumak
Ejapean
Ima senchi wantinu
Kuwashat
Ujumak
Agkan
Chicham uwaetsuk uminkati tibau
Iik anentaimsa dutikamu
Iman dekapmamak wainak diijatu
Agkan ematasa akikmatbau
Wajuk manifestacionkan dutikainawa
Aents aidau
Aents aidau utugchat epegnati tusa jetemjuinak jiinag chichaidau
Pachisa diyamu
Carretera
Jinta
Muja
Nayants
Namak
Ajuntai
Nugka
Nugka ishamain tepetjin
Numi pegmagbau
Calamina jegamkamu
Ladrillo
Cemento
Wajukuita
Diisa takastin
Juju marconum diyamak
Juju chichakbaunum
Aibau
Inibau
Ata
Ley Ishamain atsamu pachis augmatui
Segabau aidau
Aents segabau aidau
Dutikamu aidau
takat dutikamu
takat oficial aidau dutikamu
Aentsji
Niina aentsji aidau
Aents chichaman etseju
Agagbaunmaya dekaa etsegbau
Aents chichaman etsejuidau
Agagbaunmaya aidau dekaa etsegbau
Takatan dutikau
Gobierno dutikatin aidau
Gobierno takat dutikamu
Aents Gobierno takau
Wajupa muuntaitai
Wegkanti aidau
Anentaibau tabau
Nagkaemamain aina nu
Carta
Utugchatjinchau
Juicio chichamai dutikamu
Atuwe
Unuimagbau
Dutikamu
Jukimu
Dekasek tabau
Magkagtuatag tibau
Suntaja batsamtai
Suntag
Aents wajiin kuitamu
Aents kuitamkagtin
Jinta ainja wegamu
Inagkeatkimu
Pegkegchau pujut iwagbau
Akikmamu
Makishkia nunu
Aents atuegas yujasaju
Wainkau
Augmatbau
Nuna daajin chichaak
Ministerio Público chichaak
Juez nii umiktinun mamiktuamu
Segamat
Shiig ujatkata tusa segabau
Chicham ujatkata tusa segabau
Wait anenjugta tusa segabau
Wait aneasam
Descargo segabau
Aents wainkau shiig iman
Nuwa wainkau nii dutikame tau
Aents chicham antugtai
Nunu pachisaik chichaschamu
Anentaik idaisashji
Pachisa chichasbau
Anentaik idaisaji
Iwainmamua duka juna tawai
Utugchat epegkeatasa yama nagkabau
Utugchat epegkeatasa yaunchuk nagkamamu
Aents yaunchuk wainkauwa nu
Yaunchuk
Yamajam
Yabaipat
Dusha yakita nunak etsegkashme
Policia defensoriaji
Policía suwimamu aidau
Tuwiyayak dusha chichamash tae nunak tubaitsuijai
Wajukamki nunak tubaitsujai
Nuadui
Mina
Amina
Atumin
Kuashat aents aidaun
Wajumak aents aidaun
jujuwai augmatbauk
Jujuwai pachisa augmatbauk
Iina
Eke
Eke umintsui
Voto iman kuashat ati tibauwa nu atsumnawai
Juju chichag nuna pachis augmatak tiu:
Chichaak tiu:
Tiu
Augmattsau
Augmattsachu
Agag jukiu
Ukut
Iwainmat
Mamikit
Time
OjoPublicon time
Tabau
Dekaske tusa tiu
Papii agagbaunum diyaam tawai
Papiinmak aatus aganjauwai
Agagbau
Anentaimkas
Uminak wegachu
Takat uminak wegachu
Emtika
Dutikatin anentaimja dutikamu
Nii dutikatin mamiktuamu
Dutikachainjash tabau
Nunibaitsui
Shiig anentaimas dutikachu
Ishamachu
Ishamain
Shiig ishamain
Anka  wajiik ishamainai
Demanda competencial
Anentaibau
Religion
Aents religioso
Aents kajittsa anentaimtutai
Aents pegkeg
Aents pegkegchau
Tsaaptin aidau
Wakan
Wakan aidau
Dekaske tabau
Gobierno dekaske tiu
Alcalde dekaske tiu
Autoridad aidau dekaske tiaju
Nunu tsawanta duik
Nunu semanaya duik
Nunu nantua duik
Nunu mijana duik
Hora
Tsawan
Semana
Nantu
Mijan
Makichik millon
Millones
Cientos
Cien
Agkan
Neje
Numpa
Ukush
Órgano aidau
Mijan agtata dui
Tsawantash wajuk awa
Yujagkim
Yumi
Etsa
Esat
Ajak juwamu
Shiig nejeu
Shiig nejeachu
Cancer
Cancer achimaka tsuwamamu
Papii
Papii
Ijumamu
Jigkamatai
Utsumamu
Kuashat utsumaidau
Kuashat utsumagbaya nunak mijamui
Control
Jata tepea nu yujakai tusa takamu
Jata yujakai tusa takamu
Tumor
Kumpag
Paisan kumpaji aidau
Shiwag
Politico shiwaji
Niijai dekapdaisatin
Dekapdaibau
Yaijatbau
Nunu yaigkam
Yaigchabaitak
Yayashbaitak
Juju tsawantin,
Ju mijana duik
Puyatjusa anentaimtumain
Puyatjumainchau
Iman
Imanchauwai
Ima kuwashat nunimain
Imanik nunimainchau
Chicham papiinum umikbau
Nunitsuk
Takat eemtika emamu
Takat dutikashbaunum eemnachu
Papii awayamush wegawash tusa diyamu
Semana nagkaemakma dui nagkamas
Mijan nagkamnama dui nagkamas
Kuashat mijanai
Dukap tsawan
Dukap tsawankesh atsuk
Shig utugchatai
Yuta
Yutai
Yutai pegkeg
Augmatbau
Augmatbau
Daa agagbau
Daa agagbau aidau
Daa oficial agagbau aidau
Inagnaku diyamak
Atsumamu
Ii umiktin
Chicham umiktin
Umiktajum tibau
Antukbauwa dutiksaik agamu
Tikich chicham iina chichamejai ujaniamu
Eme anentaku iwaintamu
Aneet
Nu anentaimtusa
Nagkamchaku
Jimaja ju
Kampatuma nu
Inagnaktatku
Duka dekaske
Duka dekaskechui
Chicham ujaniamu
Gobierno chicham etsegbau
Nii ima wagaku
Suntag etejamu aidau
Wajii aidau shiig apugbau
Ministro anentaibaujik
dirigente aidau anentaibaujik
Aents ima kuwashat anentaibauk
Aents ima ujumak aina nu anentaibauk
Shiig betek umiamu
Nunit
Pachiinat
Imanai
Imanai juju dekamu
Imanai juju tabau
Betekmamtin
Jujai betekmamtinai
Betekmamtinchauwai
Mai apatka diyamak betekchauwai
Takat dutikatin shiig agaja umiamu
Bakichik papii takat dutikatin shiig agaja umiamu
Jujuwai takat dutikatasa papii shiig umikbauk
Gobierno takatan ematatus papiin shiig umiku
Gobierno takatan ematatus kuwashat papiin shiig umiku
Ujumak dutikmainuk awai
Ima senchi dutikmainuk awai
Imanik atsau
Yumi imanik atsawai
Yujumak imanik atsawai
Imanik yutatsui
Pegkeg anentai aidau wajauti
Ii antamu
Shiig antugdaikashbau
Saludnum takau aidau
Saludnum takau aidauk, ashi vacunakbau agtatui
Anentaibau ejegatasa shiig takamu
Takat yupichu takastin
Seguridadnum aents takau
nagkamchaku jaamu
Jaamu nagkama wegamu
Umiimain
Umiimainchau
Najaimat
Jintinkagtin
Jintinkagtamu
Papii aujin aidau
Tsawan mamikjamu aidau
Aishmag kakakchau wajasu
Nuwa kakakchau wajasu
Tikish sustancia aidau
Anu jata nuna ampiji
Alergia
Aents alergico
Ajak aidaujai tsuwamatai
Iina muunji tsuwamak takajakbau aidau
Nagkaemamu
Wajupa kuwashta nagkaemawa nunu
Aents aidau jata achikam waitiu
Aents aidau jata achikam jakau
Jata Achimaku aidau
Aents takastatus junikaju
Dutikatin chicham sukagtamu
Kuitabau
Wajii ampimatainum takatai aidau
Dekamu
Ii unuimagbau
Iditaik nagkamsa pujutai
Aents ishamainum pujai yayamu
Desastre natural aidau
Umimkamu
Jata ajatsuash tusa shiig esettsa diyamu
Jinamu
Jaamu
Pujut
Tsuwamamu idaibau
Jata achimakbau aidau iwainamu
Economía
Estado kuwishkiji
Estado wajuk tinamjaya takawa nunu
Wainka etsegmainchau
Cliente aidau
Uukbau
Estado akiktin aidau
Wajii aidau
Nugka sumakbau aidau
Imanik nagkaemachu aidau
Sistema financiero
Secreto bancario
Secreto bancario ayamke
Fiscal de la Nacionnumia
Delito de lavado de dinero
Tutupit
Utugchat aidau nagkaematsaig shiig uminbau
yaibau aidau juwamu
Kuwichik yaibau juwamu
Chicham iwainmamua duka shiig diisbau amainai
Kuwichik mamiktuamu aidaun shiig iwainmachu
Aents kuwishkin yaimjai tusa apusau
Entidade financiera aidau
kuwichik ubuchiamu
Kuichik shiig kuashat
Tsawan senchi inagkeakbau
Nunu tabaunum
Chicham etsegbau
Institucion chicham etsegbauwa duka tawai
Organización chicham etsegbauwa duka tawai
Juju nagkaema duka
juju nagkaema duka yaunchuk nagkamsa ujakbauwai
Wajupa kuwashtak dekawa tusa dekapeamu
Maanitbau
Wajupa kuwashtak dekawa tusa dekapeamunum
Wajupa kuwashtak dekawa tusa dekapeamu agaja iwainmamu
Utugchat
Tikich utugchat
Wajuk takasa emaku ejamainaita
Yabaikish au
Nagkaemakiu
Pujau
Atsau
Yabai wajuk takasa emaku ejemainaita nuna utugchatji
Segabau
Idayat
Agaa
Umiktin aidau proyecto takagbau
Dekaskeapi tumainchau
Sistema Financiero
Proyectowa duka pegkejai tusa inagkeakbauwai
Pleno del Congreso
Parlamento
Yacha aidau agaja umikbaunak Pleno del Congreso diisagtatui
Anentaibau pachisa jintiaja maanitbau
Ibachikish kampatum proyecton awayawaje
Nii takastin aidau
Proyecto umiktin aidau umikbauwa nunak inagkeakchaje
Proyectowa duka tikish comision congresonum awemamui
Juju umiktina duka inagkeakchamui
Tsentsaamu
Umiktina duka plenonum inagkeakim ayatak votonum wayatatus asame
Aentsji aidau
Pais aidau pachitkamu
Ju takat shiig dekaatasa takamu aina duka shiig utugchatai
Sugkug
Sugkug achimakaig tusa vacuna ijumi ayatak janawai tuina duka waitai
Jata utsumatai aidau
Takaku pujamunum
Tikish jata aidau achimakchamig tusa vacunamu
Paisnum
Ashi nugkanum
Yacha aujtusbau aidaun OjoPublico diis chichaak nu chichamak waitai tawai
Jata utsumatai aina nuna autin yacha aidau iniasa dekaa,
OjoPublico ju chichama nunak waitai tawai
Jata achimakbau najaweg ju ainawai:
Suwe najaimamu
Yaweamu
Imumain dekapeamu
Jatan waamak achimamain aina nu
Tsakat aidau
Muuntush aidau
Ejapjuku aidau
Nagkamat
Jatan jiiyau
Infeccion
Aents
Makichik aentsun
Universidad
Mayatut
Mayatbau
Jata utsumatai dasenum yujau aidau
Tsuweamu
Tinamjamu
Wajuk najaneuwaita
Tsumuji
Nujinum
Wakemjau
Nuwi nagkamas
Presidencia del Consejo de Ministros
Ministerio de Agricultura
Ministerio del Ambiente
Ministerio de Comercio Exterior y Turismo
Ministerio de Defensa
Ministerio de Economía y Finanzas
Ministerio de Educación
Ministerio de Interior
Ministerio de Justicia
Ministerio de la Mujer y Desarrollo Social
Ministerio de la Producción
Ministerio de Relaciones Exteriores
Ministerio de Salud
Ministerio de Trabajo y Promoción del Empleo
Ministerio de Transporte y Comunicaciones
Ministerio aidau
Congreso de la República
Defensoría del Pueblo
Poder Judicial
Tribunal Constitucional
Papii judicial
Municipalidad Metropolitana de Lima
Municipalidad distrital
Municipio distrital
Municipalidad provincial
Municipio provincial
Municipalidatan apuji aidau
Municipalidatan apuji
Provincian apuji
Provincian apuji aidau
Estadonum takau
Estadonum takau aidau
yaunchuk, Bolivia Verifica chichaak juju chichama duka waitai tiu
Termómetro láser aina duka nuniashkush infrarrojo aina duka iina iyashjinak pegkegchauk emabaitsui
Idayat
Jiin ebesmain
Termómetro
Aneemtikat
Aents jau
Suwibau
Policía
Aents wainak pampainamu
transportista aidau paron dutikaidau
aents suwimamu
juju chichama nuwi
juju chichama nujai
nagkabau
Dekas nagkamchaku dakumamkamu
Aents yacha
Aents kuitamkagtin
Defensor del Pueblo
Aents aidau utugchat epegnati tusa chichamjak jiinag chichaidau
Maaniamu
Fuerza armada aidau
Makichik tsawan nagkaemakmatai
Inagnamuwe dui
Redes sociales aina nui reaccionamu
Nunu videok
Dakumamkamuaya duke
Dakumamkamu egamu
Periodista aidau agagbaunmak tawai
juju diismi
nagkamchaku video jiikbauwa nuna niina webjin titularan aputus jiikiu
Nua duik
Ishamain maa maani nagkankaju
Nunu tsawanta duik
Programa televisiognum
Periodista
dutikamua duka
juka juwi nagkaemakiu
Wayamunum
Jiinbaunum
Suwibau
Policia suwimamu
Mijan nagkaemakma dui
epenbau
Kilómetro
Kilo
Waji akik waigkaje
Inagnaku
junak juna taku tatsui
junak juna taku tawai
Utugchat aidau
Tikich pais aidaujai utugchat aepjuniamu
Chicham
Tujash
Chicham tuwiyag minawa nuna diisa
Ju agamua nunu inagnamunum
Agamu
dakumamkamu aina duka bakichik chicham agatkamu aidau
videok chicham agatkamu subtitulojai betek ajau
subtitulo aidau
Takastin aidau
Dekaskeashit tusa shiig dekatasa takastin juki takatai
Shiig egaka
Dakumkamua dusha tuwiyayak minawa tusa diyamu
Video nagkamchaku jiikbau
discurso chichakbauwa nunu shiig ijumja umika diyamu
Ijunku batsatbaunum
Utugchat abaunum pujag dui
ashi video juwi awai
Video tituloji
Medio de comunicación
Radio
Perunum nagkaema nunu
Sudamérica
América Latina
País aidau
Dakumamkamu aidau apatka diyamu
Tsentsagbau aina nuna yakinchijin
Aatus
Makichik minutonum nagkama
10 minutonum inagnaktatui
Kamis puju
Pantalon shuwin
Color
Esettsa diyamak betekmantin ainawai
Mai dakumamkamua nuwig
Aantsag tikish aidaushkam
Dakumamkamua anke
Ashi diisu asa
Yaibauwa anmamtin
Presidentek juna timayi
Presidente juna chichaman sukagtusu
Alcalde juna chichaman sukagtusu
gobernador regional chichaman sukagtusu
Utugchat shiig muun nugkanum tepeu
Utugchat shiig muun políticanum tepeu
Utugchat shiig muun juwi tepeu
Aents
Apu aidau
Maquin aidau
Namak
Yumi
Entsa
Yumi yutak nugkan
Seeki
Seeki diit wajatsui
Colegio aidau
Escuela aidau
Papii augbau
Papiin aujin aidau
Escuelanum papii aujin aidau
Batsatkamu
Asentamiento humano
Tikich nugkanum ashinbau
Aents kuashat tikich nugkanum ashinbau
Tikich nugkanum ashinkag takau aidau
Apu aidau takasti tsawan mamiktuamu
Presidente takastin tsawan mamiktuamu
Kuwashat mijan
Juju mijan aina nuwi
Kashikmas ju horaya jui
Kaya
Muja
Kaya kakegau
Camión
Takaku ijuntai
Takat suwaku chicham suwamu
Takat
Takatan umiktatjai tusa tumabau
Yapajiamu
Takat ememain aig, eke ashimtsuk idaibau
Dukap semana ejetsuk
Inagnamu
Kuashat nantu
Kuashat nantu ejetsuk
Diipas
Anentai sudaibau
Anentaimku waitiamu
Anentaimak waitiau
Ima pegkeg wegamu
Maak dekapeamu
Shiig pujamu
Paan chichamu aidau
Kuashta untsuamu
Shiig anentaimsa pujamu
Chichamu
Chicham apakbau
Duke ati
Dakitamu
Dakitamu
Jintiasa chichamu
Congresistak dakitjame
Congresista jintias chichaak tine
Congresistak ayu tine
Tsawan nagkaemakbaya dui
Ebeskamu
Yumi
Yumi pegkeg jegaa umamu
Yumi cañonum jiinu
Yumi jiinbau
Nagkaematsaig dutikatasa takamu
Aja ukatkatasa canal najankamu
namaka weni
Namak dujajuamu
Awemat
Chicham awemamu
Achinka egkemtai
Batsatkamunum achinka egkemtai
Achikbau
Kuchija
Aents kasamka jukimu
Tuke takau asa dekamu
Iwagsa adaikamu
Iwagsa adaikamu
waitjuamu dekaskechui tabau
Yaunchukek
Yaunchkek
shiig esettsa tamak
iman
Apatka
Akankamu
Tikiju
Atushat nagkaeki
Amain
Tikiju
Atushat
Dakitut
Alcaldek dakitjame
Dakumamkamu
Nagkaema nu
Paanmitka ujaniamu
Tibauwa nunu betek umiamu
Nii umiktin
Aents tikichi daajin chichau
Yama nagkamchaku dakumamkamu
Pataka dakumamkamu
A color
puju shuwiknujai
Aviogkanum wesa umibau
Periodista chichamash dekaskeashit tusa shiig iniimas dekau aidau
Grupo guerrillero
nugka iditken
Ata
Aajakui
Nagkaemakne
Juka nagkaemakne
Iwagsa adaitaijai adaikame
Políticanum juunija takamu aentsji
Shiig dekatasa iniibau
Iniibau
Telefononum untsubau
Iniimsamun aimkachaju
Iniiam ujapakbayi
Dekashbayi
Dekashbayi
Etsa tajimai
Aagku
Kashi
Kashikmas
Dekaskechui tusa tabau
Kuwichik abau
Estado kuwishkijijai takamu
Eleccion general aidau
Suwimjuawaje tusa waitjau
Nunikme tusa waitjua umikbau
Aents tutit awakamu aidau
Dakumamkamu aidau
Wainak dakumamkashbaunak ditak jiidau
Utugchat iina paisjin abaunum waitna nunu
Manifestante suwimamu
Waitjuamu aajakui
Chichamak wainka jiikbau
Dakumamkamu aidauk chicham agatkamu aidau ajau nuniak tau:
Dakumamkamu aina duka protestanum dakumamkashbauwai
Dekaskenmag
Dakumkamu iwaina nunak peliculanmaya jukiag iwainainawai
Utugchat muun tepeu ashi aentsun tutik awaju
Utugchat muun tepeamunum aents senchi waituidau
Dekasek nuniu
Dekasek nunikbau nagkamchaku wainkamua duka
Juju aentsua duka
Nu aentsua duke
Aanke aentsua duke
Aanke aentsua duke wantinui
Nigka jaanchin nugkuaju wantinui
Jaanch color
Shiig esettsa diyamu
Wajijai najanamuita
Daa aidau
Apellido aidau
Unuimat
Kuashat mijanai takaku unuimagbau
Imanik dekachu
Shiig senchi dekau
Ukuamu
Grabamu aidau
Takat dutikatin
Nigki takau
niina chichaak,
Waa muun
Waa muun Santa Rosan
Umimkau numpee
Umayi
Directoran umayi
Iwainat
Umimkachu aig umimkae tusa tsanumja iwainamu
Wajuk
Dakumamkamu aina duka contextojinia jiiki wainka augmattsamui
Dekaskea nunu diyamak bakichik cortrometraje dutikaku dakumkamui
Iman kuwashat ajapjuawaju
Iman kuwashat ajapjuachaju
Inagkeakiaju
Inagkeakiagme
Congreso inagkeakme
Kumpabaujin dakitjau
Policia takatji
Policía Nacional
Akaebaunum
Waamunum
Nugka
Ikam
Juki wegamu
Yaijatbau
Dakitamu
Red Ama Llulla
Takat
Yamai takata nu
Chicham dapampamu
Chicham wajiu weti tusa sudaibau
Redes sociales aina nuwi wantinu
Dekaskea nu
Dekaskea nu
Estadonum takastin ekenbau
Chicham
Estadonum takaa nuna daaji
Perfil
Dakumamkamu perfilnum apusamu
Iman kuwashat aents perfillan diinawai
Wajiu anentaibau
Takat dutikatin mamikiamu
Chicham
Ama Llulla
Red
Yaunchuk nagkamas nunin
Historia
Yaunchuk nagkamsa jiikbau aidau
Yaunchuk nagkamsa agagbau aidau
Fuente aidau
fuente agagbau aidau shiig diisbau
Yabaipat chichaak tibau
Fuente shiig dekau aidau
Fuente juna chichaman shiig dekau aidau
Augmattsamu
Augmatak tawai
Jiikbau aidau
Dakumamkamunum aents wantina duka
Grabacionnum aents waja nuna mamikiu
Jushakam timi, juju semana inagnamu nagkaemakma nuwi
Jusham timi,
Utugchat iina paisjin awa nuwi
Inagnamu
Dekatkau
Anuiyachui
Juna taku tawai
Dekaskek
Chicham titajum tusa segabau
Nagkaemakne
Ashimkae
Inagnat
Inagnaku
Nunikti tusa chichamjamu
Eleccion eke aig wamak nunikti tusa chichamjamu
aents aidauk eleccion general ati tusa senchi jetemjuinawai
Yamai jiikchamui
Videok yabai jiikchamui
Dakumamkamuk yabai jiikchamui
Duka 2010 nagkaemakiuwai
Duka ju tsawan aina nuig nagkaemakchabi
Duka yamaiyachui
Provincia
Provincianum
departamentonum
Tikich paisnum
Enero nagkaemakma dui
Enero
Procesión religiosa
procesionkak mijantin dutiknawai
Makichik yaakat Lima daagtin
Dekas shiig jiistabau
Shiig dekas jiistabauk 14 enerotin tuke inagketaiyi
Shiig dekas jiistabauk 14 febrerotin tuke inagketaiyai
kashin tsawak, 15 marzo 2023tin
Nunu fechaya duke
Devoto aidau batsatkamu
Emematku wegamu
Dakumkamu ememattai
wegamu
Awantamu
Jimag mijan takatji awaantamun inagkeaki
Procesion dutikamua nunu tsawantinke
Anke videok yaunchukesh dekaskechui tusa tibauwai
Anke dakumamkamu dekaskechui tusa tibauwai
Anke chichama duke dekaskechui tusa tibauwai
dakumamkamu aina duka mensajenum tawa nunak iwainmainatsui
Jata
Wajupa jinawaje
Protesta asa duwi jinawajush wajupaita
Policiash wajupaita
Controlar
Protesta aidau controlamu
Betek shiig uminkati tusa chicham umikbau
Ataktu betek shiig uminkatu tusa chicham umikbauwa nunu betek umiamu
Kuashat dakumamkamu aidau
Makichik videonum dakumamkamu aidaun kuashat jiikiaje
Videonum dakumamkamu aidaun jiikiaje
Bakichik video nagkaemamun iwainmau
Nagmaemamu iwainmamua duka
Tujash
Tujash duka dekaskechui
Mensajenak shiig kuashat wainkaje
Publicaciognak shiig kuashat wainkaje
Wajuk nagkaemawa
Utugchat tepeamunum tutitag nagkaemau
Utugchat tepeamunum aents waituidau
jata tepeamunum contexto
Takastin
Juju takastinjai egamu
Dakumamkamunmag wajumak aents ijunu wantinui
Escudo aidau
Dita escudo najanaidaush ainawai
Escudojai ejamak ayamjumaktin
Escudo numii najanamu
Escudo tunatu najanamu
Artefacto aidau
Dekapenak
Juju artefacto aidau najambau
Jujai diyamak
Juju chichama nujai diyamak
Shiig aneasa juwakchamu
Ashi nugka
Nayaim
Egkema wekaetai
Egkemtai
Pasajero aidau egkea jutai
Iina paisjin baki bakichik
Tikish nugkanmaya
Leyenda aputusbaunum juni augnawai:
Dakumamkamun jukiag tikish nugkanum iwainainak tsanumainawai
Nunu dakumamkamua nunak iwainainak yaunchkesh tsanumjagbayi
Aents chicham dekaskeashit tusa shiig dekatatus takau aidau
Municipio
Aents agajua nu pachisa tabau
Tuwiya agagbauwaita nunu etsegbau
Tuwi agagbau dekaa chichanua nu etsegbau
Antut
Augbau antamu
Juez
Juez de paz
Situación legal
Achikam pujawai
Congreso epennati tiu asamtai achikam pujawai
Chicham dekaatasa shiig esettsa diyamu
Ashi diis inagnak
Ju chichama duka miercoles etsegnake
Comunicado inagkaekbau imanik nagkaematsaig
Presidente aidau comunicadonak firmawaje
Presidente chichaman sukagtau
Dutikatin
Juju dutikamunum
Achiam
Yaa
Nigka waamak
Nigka waamak aimkau
Takamak pujau wainkamu
Aents takamak pujau wainkajik
Juju sesionka nunak juez uyumak takasu
Pedro Castillo abogadoji aidau
Pedro Castillo ayamjuktin
Tsawan susamu
7 tsawan asa
Delito rebelion dutikauwa numamtin diinawai eke shig ejechaitak
Sentencia Juez susamua nu uminkashti tusa tabau
Wajuk sentencia Juez susamua dusha uminbaitsuita tusa diyamu
Wajutik nagkaemawa nunu
Wajutik nagkaemakiawa nunu aintsa diyamu
Shiig dekatsuk chichamu
Shiig dekatsuk wainak chichau
Wainmainai
Wainkaujum duwi
Imanai juju tabauk
Ima makichik abogado ayamja nu
Juju adaibauwa duka
Juju adaibauwa duka nagkaemakiu
Red Ama Llulla ausatag tusa egaku
Yamaikik chichasbauwai
Juju diisa inagnamunum
Juju augmattsag duwi diyamak
Juju shiig diisag duwi
Agagbau shiig etseju
Bakichik sentencia jiikbau diyamak
Senchi
Aents ima senchi aina nunu takatan achika emaidau
Takat umiktinnum apusamu
Juju takat umiktinnum apusamua duka juni awai
Juka juna taku tawai
Cortek chichaak tawai
Cortek niina resoluciogjin chichaak tawai
Juju umiktina  duka tawai
juju umiktina duka juna mamikis tawai
Nii dutikau
Takamtsuk takantsati tusa jetemjau
Jegabau
Ikauwat
Ikaugkau
Tipos
Kuwashat tipo aidau
Kuwashat dutikamu aidau diyaam
Awanmamu
Awanmamu asau
Dewakbau
Dewaka
Aents aidaun ijumu
Yabaipatat juni dutikainawai
Nunin asa
Etegket
Wajimpaita nunu pachisa augmatbau
Wajimpaita nunu pachisa tamak
Dutikamu
Dutikaku pujamu
Dutikau ajaku
Anesji aidau
Yakiin ekemas takau aidau
Agamu
Estructura jerárquica
Dutikatin umikbauwa duka
Eteja diyamu
Juju umiktin wajuk takamainaita nuna pachis bakichik ejemplon sentencianum apujui
¿Tuwiyaya jusha chichamash jiinua?
Bakichik unuimaju agagbau chichau diyamak
Universidadnum jintiin
Universidadnum jintiin agabau juki diyamak
Nujai apatka diyamak
Mijan ochentatin nagkamas
Mijan ochentatin apatka diyamak
Agajua nunu chichaak
Shiig etsegbau
¿Waji casonma juju umiktinush takantsae?
17 aents mantamnau asamtai
Aents dakitauk waitkasa jukimu
Ausa shiig dekamu
Ausa shiig dekamua nunu diisa emamu
Utugchat epegkeatasa takaku pujamu
Dekaskea nunu ejebau
Iwainamua duka dekaskea nunu ejebun yaimkau
Pachisa maniitbau
wajuk dutikmainaita nunu pachisa maanitbauwa nu
Utujitsuk
El grado de certeza
Nuna pachis tawai
Junak abogado, Alberto Fujimori utugchatji wajuk awa nuna pachis chichaak tawai
Junak abogado, Alberto Fujimori utugchatji wajuk asauwaita nuna pachis chichaak tawai
Nu nagkaemaki nuig jimag aents jakaje
Congresista Alejandro Cavero informen iwainaka nu
Juju diismi
Bakichik dutikatin agagbau
Takat electoral aidaun shiig dekaidau
Abogado wajuk shiig takataiyaita nuna pachis shiig autusu
Economista
Estadonum shiig takamu
Derecho augbaun jintiin
Denuncia penal
Fiscalía
Apu aidau ijunbau
Consejo de ministros
Magkagtuamu
Lesion grave aidau
Inagnaku diismi
Kampatum dutikmain
Makishkia nunu
Ishamain takaabau
Ishamain takabauwa duka juju dutitakamunum jegawai
Ishamain takamsamun diin aidau
Juju tesis
Juju tesisa duka nuniaku takanui
Kuwichik Estado sukagtusbau takaamu
Kuwichik takastin mamikiamu
Kuwichik takastin mamikia idaiubau
Kuwichik takastin mimikiamu takaamu
Proyecto inversion dutikatasa shiig autusa ejebau
Nuwigtu videojai wegawai
Nuwigtu agagbaujai wegawai
Nuwigtu niime dakumkamujai wegawai
Nuwigtu niime dakumkamu audaujai wegawai
11 mil imanai wayaa diisbau wantinui
Tujash, 18 marzo nagkaemakma duwi
Redes socialesnum chicham jinnkima nunu chichaak
Cuenta daajig jujuwai
Chicham uwaekamuk tibayi
Grabamu aidau
Jiikbau aidau
Jiiki ashi iwainakbau
WhatsAppnum wantinui video dekaskechu
Chicham awematai red najanamu
Aents videon iwainma duka chicham waitan tawai
Dakumkamunum wantina nuna pachis augmatu
Nuniak dakumkamu aidauk
Redes socialesnum video wantina duka
Chichamak awemamu
Red social Telegram tawa nuwi
Nunu agagbaunum iwainmawai
Shiig jitusa ausa diyamak juni tawai
Etsejuinawai
Wait: video policía ayamjamu wantina duka yabai jiikchamui
Tsawan yapajina wega nuwi diyamak
Ashi iina paisjin tutik emawai
Redes socialesnum policia yumi yutak nugkan tajaka minamunum pujau yayamu wantinui
Tujash, videosh tuwiya minawa nunu ainja ejega diyaam
Yabai utugchat tepea nuwi dakumkashbaun dekae
Namak Rímac senchi dujajua jinkimu dakumkamu, cinco mijan nagkaemaki wegaun iwainainawai
Video dekaskeashit tusa shiig dekatasa diyamua duka TikTok wantinui
Juka chichamak juni awai
Chicham jiikbauwa duka iwainau
Nunikma dekaskek, video 2017 jiikbaun wainkau
Nujagtin aantsag yumpunbaunum diyamak
Dakumka egkegbauwa duka reporte periodisticonmayai
Bakichik policia kakaun iwainmawai
Reportera nagkamchak nuna iwainakua nunu chichau antuewai
Niina YouTubejin videonak iwainakui
Nantu febrero
nantu marzo
nantu abril
nantu mayo
nantu julio
nantu agosto
nantu setiembre
nantu octubre
nantu noviembre
nantu diciembre
bakichik
jimag
kampatum
ipak usumat
bakichik uwejan amua
Seis
Siete
Ocho
Nueve
Diez
veinte
treinta
cuarenta
cincuenta
sesenta
setenta
ochenta
noventa
cien
cientos
docenas
video mijan 2017tin jiikbauwa nuna mijan 2023tin jiikbaujai apatuk diyaam
shiig diisa ejebau
diyamu
shiig diyamak nuu reportajenake mai iwainainawai
noticia iwaina nuna logojijai wantinui aantsag cintillo ajawai chicham augmattsatnuk
polician iwainawai dakumkamua duka
tuntupen nuwan jaanch tsentsagbau shuwintaku nugkuajun yanaki juwawai
namak dujajua senchi akaebaunum nagkaemaktatus
Minuto 01:45num diyaam
Policia jaanch muuntan nugkuaju wantinui
Makishkianu nugkutai wigkaan nugkuaju
Tikichia nu nugkutai samekbaun nugkuaju
Tsawan nagkaemakui ai
Programa periodisticowa nunu
Canal televisivowa nunu
Minuto 12:13ya nuwi nagkamas duke wantinui
Yakiin augmattsamua nunu
Agagbauwa nunu awagki diyaam
Reportera augmattsau
Página Facebooknum
Cuenta tTwitternum
Augmattbau
Nunu tsawantinig
Tikish usuario aidau
Juka dekaskechui tusa red Ama Llulla tawai
Policía yaigbauwa nuna yabaipat jiikbauwa numamtin jiyawai
Dekaskea nunu diyamak, juka mijan 2017tin nagkaemakiun iwainainawai
Nugka yumpunamua numamtinun redes sociales iwainainawai
Aents aidau nuwigtu noticia iwainin aidaushkam juju chicham dekaskechua nuna dapampakaje
InVid tawa nuwi dakumkamush dekaskeashit tusa egakaje
Tercero
Cuarto
Quinto
Sétimo
Noveno
Décimo
Cuenta YouTubenum
Ikaman kuitamin tumamu
Videon jiikiu
Chicham inglesjai augmattsau
Apach chichamai augmatus
2022tin video jiikbauwa nunu diyaam
Betekmamtin nagkaemakui wainkaji
Nantu marzo 2023tin video jiikbauwa nujai
Yabai diismi
Dujajua minau dakumka egkegbaunum mai wantinui
Bakichik puente iditak waa ajamu
Nuwigki
Anui agagbaunum
Untsugnum dakumkamunum diyaam
Aents ujumak wajasag niimainawai
Telefono takusag dakumainawai
Jaanch shuwinun nugkuasua weedau wantinui
Nuu chichamnak agatug videon jiikiu
Usuario Twitternumiaya juki juka iwainmaji tusa agag iwainmakaju
Juna grabacionnak juni agatug jiikiu
Urdu chichamnum agag iwainmaku
Pakistánnumia tikish cuenta Facebooknumia nuwigtu YouTubeshkam
Video nagkamchaku jiikbaun inagkeakiaju
Mamiksa dutikamu
Makichik usuario video nagkamchaku dakumkamun jiikiu
Shiig diyamak duke grabacion dutikamu wantinui
Mai encuadre aidau diyamak
Nuwigki aents aidau pujuidau wantinui
Dutiksajik video diyaam jega yagkupatin pujau wainnawai
Juwishkam aents ujumak wajaidai wantinui
Nunie
Nunu tsawantinig
Aantsag mototaxi azul nuwingtu puju tepamunum tupikak nagkaemawai
Kashinia nuwi
Nua duwi nunike tusa tiu
Chichaak tiu
Ministerio de Economía y Finanzas agagbauwa nuna diisa
Economista aidaun shiig iniasag
Estado kuwichik mamikiamu takasbau
Emamu
Takat dutikatin nuwigtu proyecto aidau dutikatna nuna kuwichik awaintamu
Estado kuwichik takastin akankamu aantsag kuwichik takasbauwa  nuna diyawai
Juju data tawa nunu juki diisa
Ministerio de Desarrollo e Inclusión Social
kuwichik takasti tusa akantukbauwa nunak 92.3% iman kuwashat takase
6 mil millones de soles imani kuwashat
kuwichik dólar
Poder Ejecutivo
Presidencia de la República
Consejo de Ministrosan Pamuke
Ministerio de Cultura
Ministerio de Trabajo y Promocion del Empleo
Poder Legislativo
Ministerio Público
Defensor del pueblo
Oficina de Comunicaciones
Director de la oficina de comunicaciones
Regidor
Regidora
Regidora aidau
Tuja, mandataria chichakbauwa nunu apatka diyamak 7.3 puntos porcentuales awagki tine
Portal Transparencianum
Juju sectornumia kuwichik takasti tusa akantukbauwa nuna augmatui
Aantsag kuwichik akantukbauwa nuwiyanak ayatak 92.3% takasbau wantinui
18 diciembretin nagkaemakma nuwi diisji
kuwichik akankamua nuna takasaja duka tsawan nagkaemakma nujai betekmamtinai
Informacion inagnamu awa nunu diyamak
Uchi papii augtai
Institución
Entidad
Papii aujin
Papii aujin
Aents junijaju
Papii aujin susatin
Shiig dekaa ejega iwainmamu
Datos
Puesto de salud
Takat aidau
Niina takatji
Amazonía
Andes
Namaknum egkema wekaetai
Pamuk aidau
Organización
Minería
Aents tuke batsatkau aidau wainchatai aidau
Nagkamchaku wainiami
Kucha muun
Kucha yaig
Fiscal aidau juju utugchatan diidau iniasa
Juju utugchata nunu papiji shiig diigsa
Ikam aidau
Numi amuamu
Inconstitucional
Ampimatai posta
Radio
Emisora
Kashikmas
Kashi
Proyecto de inversion aina nunu kuwichik akantukbauwa dusha wajupa takasbauwaita nuna pachis augmatu
Proyectos de inversión
Consultorías
Akikmamu
Kuwichik takasbau
Porcentaje
Presupuesto nagkabau
Presupuesto yapajiamu
cuadron awemau
Sector
Kuwichik iman kuwashat
Números
Kuwichik kuwashat
Número
Kuwashat ministerio aidau
Jushakam dekaskea nunak chichatsui
Proyecto aidau nuwigtu takat dutikatin aidau
Takat dutikatin aidau
Tuja
Ministerio aidau kuwichik takasti tusa akantukbauwa nuwiyan ujumak takasajush awai
Juju chicham dekaskeashit tusa diyamua nuwi diisbau
Juwi diyaam Producción, Interior, aantsag PCM wantinainwai
Oficio
25% kuwichik takastin akankamua nuna takasa inagkeuk atsawai tuina duka waitai
Duke diisa tabau
Yabaipat inagnamu diyaam
Kuwichik inagkeakbaunum diyaam
Betekmas takainatsui
Tujashkam
Ujumak porcentaje
Cifra mamikiamua nunu
Betekchau
Tsuumdaisa niiniamu
Wainka niiniamu
Kanakbau
Estadonum kuwichik wajuk takantsattawa nunu mamikiamu
Aan kuwashat
Ima kuwashat
Kuwichik apusamu
Kuwichik apugbau
Duka tumainai
Juju mijana nuwi
Tikichia nuwi diyaam
Ujaku
Ujat
Anentaibau
Diyaku wegamu
Aantsag
Nunie
Aents waimaku
Nuwa waimaku
Jinta niimjau
Kuwichik takastinun ujumak takasaju
wajii aidau
takat aidau
aents
najanat
jinta ejebau
dushakam timi
senchi yutamu
dujajamu
kuwashat dujajamu
nugka kuwashat yumpunbau
nugka yumpunbau
namaka weni
Namak
Carretera
Shiig muun
Imaan muun
Policía niibau
Atanbau
Tuke pujutaiji
Aan apu emamu
Aan pegkeg emamu
Takat dutikmain
Estado takastin kuwichik akankamu
Proyecto de inversion takastin kuwichik akankamuk ujumke
Portal
Juju tsawanta nuwi diyaam
Cuenta oficial Twitternum cartan agag jiikiu
Juicio chichamai dutikamu
Utugchat shiig muun
Crimen takastasa juunigbau
Ikaman jetemjin aidau
Tsawan yapajinau
delito aidau
delito
kasabau
kasabau
kasa yujakbau
Anenjas pujamu
Anenjas pujumainchau
Ishamain victima takagsamu
Maumain awakamu
Magkagtamu
Nii dutikame tusa tabau
Magkagtamu
Policia aidau mai tutitag awakau
Takakui
Autor directo tawa duka yaa dutikawa nuna tawai
25 mijan achinak wetatui
500 mil soles uchiji akiamu apaji mantuamunum
Waitkasbau
Waitkasbau aidau
Shiig dekamu idaibau
Nii dutikae tusa tibau
Idausau
OjoPúblicok congresistajai chichastatus wekaetuse
Epegkeu
Nii magkagtuame tusa mamikiamua nunak agkan juwake
Ataktu nagkabau
Juju chichama duka policia apuji aina nuwiya tau
Yakita nunak mamiksag tichau
Policía aidau umimkaja nuna diyakuk au
Inagnamu marcha asama nuna inagkeaki 9 tsawan nagkaemawai
Juju ajuaje
Constitucion Polítican shiig tishipis dekauwa nu
Sentencianum
Demanda
Awayamu
Juna mamikis tawai sentenciaya duka
Constitucionalista
Utugchata duka
Shiig jintiaja etsegbau
Shiig jintiag etsejui
Nua duwi
Kuwashat papiin autusaju
Jata cáncer
Jata polio
Sugkug
Tsuwemu
Doctor
Papii shiig autusa diyamu aidauk juni nagkaemau asa nuniawai tusag tichaju
polio vacunajiya duka cancernak sukagtatsui
Dutikatnun mamikiawaju
Dutikatin mamikit
Datos aina nunu juki shiig autamu
Encuesta aidau najanawaju
Uchi leucemia achikbau
Jata dengue
Yamajam jata coronavirus
Shiig senchi seeki
Jata virus del papiloma humano
Semana aidau
Jamamtuchu pujutan autusu
Vacuna apusajik jabaitsui tusa kuwashat papii autusag ejegawaje
Vacuna aina duka autusa, ensayo clinico tawa nujai shiig dekapsamu ainawai
Shiig dekaami, ensayo cliniconak aentsnum dekapenawai magkagtumainchaun dekaatatus
Ashi ijumja diyamak
Jata nuwigtu jinamu kuwashat amainai vacuna atsutaig
Nunu pachisa diyamunum papii umiktin jamamtuchu batsamsatasa
Diputadaya numamtinun nunu chicham iwainawai
Abogada tuke pujutaiya junisaik pujusmi tusa jetemjak wekaegau waintaiyai
Eleccion nagkaemakma duwi Congreso de la República ekemtajai tusa wekaesame
Dushakam dekaskechui
Comunicado oficial tawa nuwi chichaman dakuame
Rueda de prensanum
Vacuna apugbau
Papii yacha aidau umikbau
Vacuna apusatin papii umigkamu
Yacha aidau bases de datos najanamu
Papii umiktin najanamu
Dekasek nuniktin
Takatash shiijash wega tusa diyamu
Vacuna apusatin tsawam makimiamu
Wagkag vacunanash apusachiawa nunu dekagbau
Dakittsuk dutikatin
Ampi
OjoPublicojai chichaak
Pegkeg anentai aidau wajauti
teléfononum untsubau
Nii dutikame tusa tabau agkan idaibau
Agkan idaibau
Ayamke
Ii anentaibau chichamu
Anenjas ijunbau
Jutii pujutji kajimatchamu
Institución utugchatan epegkin
Yama nuniatsui
Corte Supremak
Caseta jegabaunum aents achikbau aidaunak akupkaju
Aentsu ayamke
Ayamke shiig iman
Kuitabau
Código Penal Peruano
Aents takau aidau ayamke
Oficina de comunicaciones de Presidencia
Aents vacunatasa takat mamiksa shiig umiamu
Decano
Ampijatin dutikamu
Iina nugkeen
Tikish nugkanum
Saludnum takau
Comisaría
Delito takamu
Tsuwabau
Aents jatan kakajus achimamain aidau
Comunidadnum jata yujaka wegau
Virus
Bacteria
Unidad de Cuidados Intensivos
Emergencia
Ambulancia
Bus
Taxi
Sociedad Peruana de Medicina Interna
Alergia
Ampi wajig ajawa nunu maakchau etawai
Jata achikbau tsuwamu
Achit
Shiig dekajuatasa achiamu
Ampijatin aidau takastatus ijunbau
Revista
Diario
Periódico
Segmento
Hospitalnum awayamu
Shiig etsaegkagtau
Aents etejamu aidau
Congresista aidau ijunag Congreso Repúblicanum
Banco
Delito lavado de dinero tawa nunu atsuash tusa anentaimtusa diyakuik
Entidad financiera aina nuwiya kuwichik shiig takaashbauwa nunin diyakuik
Pensión
Aneaku
Aneaku diiyamu
Nugka aidau sumamu
Jega aidau sumamu
Carro aidau sumamu
Empresa aidau sumamu
Latinoamérica
Shiig dekaa ejetasa ainbauwa duka kakagsauchui
Ima senchi najawe aina duka tsuweamu, ujutbau, suwe najaimamu nuwigtu ibik muyamu aina nunuwai.
Jintan epeniaju
Panamericana Sur
Panamericana Norte
Aents ujumak aidau polician waitkasaju
mijan 2022tin nagkaemakiuwai anu iwainmamua duka
Transportista aidau takatsuk paro abril 2022tin dutikiagma nuwi
Juju tsawan aidau nagkaemaki wega nuwi nunikbaunak tuinatsui
Perujai maniamu amainai tuinawai
Baki bakichik país ainawai
Video pachisa augmatag duka subtitulo tawa nunu agaja aputusbau ainawai
Ashi ijumja diyamak juni augnawai
Foto aidau nuwigtu video aidaush tuwiyag minawa tusa herramienta iadaujai diitaiyai
Video nagkamchaku jiikbauwa duka presidente chicham sukagtusbaun iwainmawai
Ijunja chichamunum nagkaemakiu
Juni dutikaku wainmainchau aina dushakam wainkattaji
Chicham iman aidau
Jaanch nugkugtin
Mai dakumkamua nunu shiig diyamak kuwashat numamtin wantinui
Googlenum shiig esettsa búsqueda avanzada tawa nuwi egamu
Chichaman etsejin aidau juni etsegkaju
Ejército Perunumia
Presidentek cinco mijan ekeemas takasti tibauwai
Artículo 12num Constitución tawai
Aantsag, chicham umikbaunum chichaak presidentek ataktu ekeemtatus dekapmamainai tawai
Dirección Regional de Salud
Derecho constitucional
Semana aidau nagkaemakma duwi leynak jiikiaju
Reforma constitucional
Redes sociales aina nuwi bakichik aneemtikamu wantinkau
Sitio web numamtinnumia captura jukimua duka, Petrowai tawai
Shiig esettsa chicham ejegami tusa dutikamu
Tujash, aimkachu juju chicham dekaskeashit tusa shiig iniimsa dekatasa untsuamashkam
Político agagbauwa numamtinun dapampake tusa tuinamu
Mijan 80tin, Petrok niina pujutaijin achinka egkemtai aidaunum takak pujusu
Juju agagbauwa nunu chichakug
Nuniak, dakumamkamua duka tsanumja dutikamun ejegau
Diseño web revistanua nuna anentaimtusag najanawaju
Juju chichama duke yaunchukesh wantinkamtai waitai tusa tibauwai
Baki bakichik ainawai chicham dekaskeashit tusa shiig dekaa etsejin aina duka
Presidente Colombia ekeemtatus campaña aikamunum juju chichamak wantinkau
Shiig esettsa tamak, diciembre 2021tin
Juju mijan aina nuwi 2021tin aantsag 2022tin
Dutikami tusa takasbauwa duka ibachikish ejegashbau
Au sitio webnum chicham iman aidaujai egakbau
Nota agaja jiikbauwa duka mina mediojuig jiikchamui tusa tiu
Dakumkamu viral wajasunak auk montajeyai tusa tiu
Dakumkamu viral wajasu
Guillermo Legaria junak fotonak dakumkau, nigka agencia AFP takawai
Juju chicham dekaskechua duka tikish fotonash iwainawai
Juna leyendajin juju augnawai
Chicham dekaskeashit tusa shiig dekaatatus takau aidau
Tikish aentsun atuuwe
Dakumkamu viral wajasunak dekaskechui tusa abril 2022 yama achika wegamunum tiu
Daa adutuamu
Telefononum untsuka chichasu
Chicham agagbauji pachisa iniasam aimkau
Tuwiyayag minawa nunak dekasjai tiu
Elecciones generales
Protesta aina nuwi anentaimsa diyamak
Datsa aidau juuniju
Numamtin
Nuniktin dekashbau
Marchanum aents tutit awasamu aidau
Chicham shiig diisa nuwigtu grabaciogka dutikau aidaujai chichasa
Video dekaskeashit tusa shiig dekatasa diyamua duka Twitter jiikbauwai
Dekaskek, dakumamkamu aina duka cortometraje dutikaku takasbaun iwainmawai
Dakumamkamu aidau video dekaskeashit tusa shiig dekatasa diyamua nujai apatka diyamak
Wainkaji cámara takaka duke aents wantinu
Duke Tik Tiknum escena aan muuntan iwainmaku
Nunisag, video Tik Toknum segundo 21num nagkamsa diyaam
Minuto
Minuto aidau
Hora
Red ama llullajai chichaak
Comunicador indígena
Comunicador
Reportero
Corresponsal
Publicacion pachisa iniam captura takaka nuna iwainmak chichau
Juju nagkaemakiuwa duwi
Bakichik augmatbau vacunak jata canceran sukagtau tusa tawai
Nua duwik
Yacha investigadores aidau wainkaju
Mijan miniagtata duwi
Polio vacunaji juwamu
Jata cáncer aidau kakajus achimamainchau wegau
Vacunak ishamainchauwai tusa papii autusa ejetimu kuwashat ayawai
Policía aidau nuwigtu manifestante aidaujai maanikaju
Anentaibau tawai
Nagkamchaku jiikbau
Dakumamkamu dekaskeashit tusa diyamua duka sitio web aidaunum wantinkau
Nunu nantutinig
Medio digital
Leyenda tusa apusamu
Pedro castillonak juez atsaig nuwigtu abogado atsugbaun achikaju
Chichamak tawai, juwi shiig antumain agagbauwai
Mamiksa publicación jiikbauwa duka
Nuna tawai
Juju nagkaema duwi juniawai
Fiscalía Nacionnumia daajin chichaa duka
Audiencia nunu tsawantinke dutikamunum
Sala Penal Permanente resolucionji
Nagkamchaku chichamu asau akuish
Sentencia corte suprema epegkeamu diyaam
Chichakbau
Procesadowa nuna abogadoji junak apusau
Aents chicham patattsamu
Fundamento diez nunu resolucionnum augnawai
Dewat
Nunin
Dutikat
Entidad senchigtin aidau
Waji caso aidaunma dutikawaje
Kuwashat mijan nunu nagkaematsaig
Juju takat juki wegamunum
Tuke achinak egkemsatin
Juez aidau juna fundamenton considero awakaju
Sendero Luminoso
Terrorismo
Terrorista
Excongresista nagkaematkimun pachis apuju
Presidencia de la Repúblicanum ujumak tsawan ekemas takasu
Renunciamu
Iik anentaimsa ukuamu
Inagnak aents jimag jakau
informek
Bakichik denuncia penal
Exministro
Exministro aidau
Lesión grave
Bakichik paisan gobiernoji
Wajuk Gobierno takastatus uminua
Juju inagnamu pachisa augmatag duka
Ampimatatus ampimatainum pujuidau
Juni dutikata tawai
Jutikatajum tusa tawai
Ashi betekmas achimamainchau ematsui
Bakichik wajii dutikatasa achika papii umiamu
Wajii kuwashat dutikatasa achika papii umiamu
Proyecto de investigacion aidau
Dekas shiig tsuwajatmainashit nunu papii autusa ejetuamuk atsawai
Kuitamamat
Tsuwamat
Ampijatin ampi uwagtinun sukagtau
Nigki ampi sumak umau ampijatin suwashbaitak
Senchi weetbau
Senchi imamu
Wake najaimamu
Ibik muyamu
dupaa tsuwamatai aidau
Senchi tsuweamu
Chicham awemamu
Kuwashat autoridad aidau
Aents tuke batsatkau aidau wainchatai aantsag yama wainkamu aidaushkam
Papii shiig umiamu
Wantintumainchau wajaidau
Aentsji
Agamu
Makichik ley aents yaunchuk nagkama batsamin aina nuna ayamken jetemjau
Ijumat
Ajawai
Ijunja najanbau
Experimento aidau
Pegkejai tusa shiig ejebau aidau
Pegkejai tusa ejebau
Utugchat shiig dekatasa wajii shiig mamiksa etegkeamu
Aents aidau
Idakmasa wekaetai
Nugka aidau
Aents batsamtai
Evidencia amain aidau
Tuke augmattai
Tuwiyampaita
comunidad tikiju aina nujai pataa aidau
Tsawan registro dutikamua duka kampatum mijanan inagketsuk wegawai
Junin estudio najanbauwa duka
Juju estudiowa nunak bakichik equipo tecnico diyawai
Camponum takamu
Equipo técnico
Wainkamu
Yabaikish
Segabau
Coordinador
Camponum wegamu
Documento aidau diyamu
Documento aidau yaunchuk agagbau juna pachis chichau diyamu
Reserva indígena nuwigtu nugkee aidaushkam
Aents tuke batsatkau aidaun nugkee
Dita ayamke jetemjamu
Nugkash shiijash awa tusa diyamu
Nugka dekapamu
OjoPúblicon ministerio informacionkan susau
Estudio cientifico aidau
Dutikamu oficial
Namak aidaun nujiin
Mena
Untsug
Yakiin
Nugkaan
Esquina yakiin
Esquina nugkaan
Ejape
Aents ayatak yujau aidau
Namak mautan
Juuka yutan
Informe chichamaik dutikamu
Najama ukukbau
Paantu ukukbau aidau
Artículo académico
Editoral
Jimag aents shiig diisbau
Bakichik serie fuente especializada aidau tawa nunu
dita nugkee aidaun achiaku
Medio millon hectarea aidau
Duka chicham confidencialai
Awaantamu grave
Wajuk Gobierno aentsu nugkeen atatua nunu atiamu
Nunu pueblo aidau tikish aentsjai chichatan dakituinaig wekaetamu
Literatura científica
Dutikatin oficial aidau
Wajuk Gobierno aentsu nugkeen atatua nuna ayamke
Carta aidau
Articulo kampatun juju chicham umiktin najanamua nuwiyag
Juju anentai aina nuuwai
Anentain apujuidau
Anentai apuju
Covid-19 achimakbaunmash wajigkita pegkegjish nuniashkush ishamainjish duka kakajus dekabaitsui
Deliton dutikauwa numamtin diinawai eke shig ejechaitak
Dasee
Ikam aidau
Dasee balonnum uwamu aidau
Tikish recurso hospitalnumia aidau
Bakichik campaña donacionkan dutikatinme tusa takamu
Yaunchuk shiig iniimsa dekamji
Megkaegat aidau
Aents jinauk atsusme
Jata tepeau nunu yujaka wee tusa takamun pachis augmatu
Iyashi senchiji taji duka, iina iyashji senchi asa kakajus jata achimamainchauwa nunu taku taji
Najawe
Najawe ujumak
Najawe ishamain
yumi yutamunmaya juwamu
Ajanum takamu
Agricultura
Tsawan aidau
Tsawan
Shiig tsetsek
Tsetsek
Shiig senchi dasenbau
Aents tsuwamak wayau aidaun bakichik nuniashkush jimag mijan diyaku aidau
Nunu institucionka prensajiya nujai
Nunu agagbaunum jintias chichawai
Shiig anentaimsa dutikamu
Juju nagkaema duka
Nii augmatbauwa duka dekaske tita tabaunum fuenten awemattajai tiu
Bakishkish nii augmattsamunak senchinak suwachu
Juju canal Youtubenum tikish chicham waitan dapampakaju
Teoria conspiracion aidau
Constitucionnumak ashi atsawai tusa tiu
Yamajam Constitucion Política
Bakishik plataforma shiig senchi cuestionamu waagki shiig rigor cientifico tawa nuna aintus iwainmachu asamtai
Exministro chichaak kampatum chicham waitan tiu
Bakichik evento internacional
Ataktushkam fraude numamtin awai tusa denuncia patasu
Nii chichamua duka dekaske prueba ajutui tusa tiu
Kampatum chicham waitan tibauwa nunu yabai juwi augmattsami
Apu ekentasa wegamunum kuashat aents aidau mesa aidaun achikaju tusa tau
Jurado Nacional de Elecciones
Oficina Nacional de Procesos Electorales
Proceso electoraltin utugchat asau agaja iwainmamu
Tsawau tai
mesa tsentsaktin apusamu aidau
Jegattaku
Atushat
Centro poblado aidau
Mesa tsentsaku wetin aidau
Tikish nugkanmaya takat shiig weti tusa niimak yujaidau
Bakishkish jujuichu
Jujuichu
Opositor aidau
Política aidaunum juunija takamu aentsji
Política aidaunum juunija takamu aentsji
Personero aidau
Localidad aidau
Localidad
Suwimattajame tusa awaantamu
Organización uumka takastasa najanamu
Propaganda electoral
Partido politico aidau kuwichik suwamu
Partido politico aidau
Documento Nacional de Identidad
Miembro de mesa aidau
Aents votojin susatin aidau
Aantsag votante aidau dewakbauji iwainakaju
Huella dactilar nuniashkush tsajam uweg indice tutaiya nuwi waintai
Waji nagkaemakiu pachisa augmatbau
Denuncia fraude awai tusa iwainamu
Bakichik informe sitio digitalnum jiyamu
Género
Betekmasa género diyamu
Aents dakitauk pujustasa waitkamu
Takat aidau
Achika waitkasa dutikamu
Achika waitkasa dutikamu
Nuwaush tsakat aidau
Aishmag tsakat aidau
Uchi tsakat aidau
Homofobia
Ejapjukbau inagnaktasa takamu
Nuwa ejapjuku jamain asamtai shiig chichasa uchi ajapjamu
Ejapjukaig tusa umutai
Anentaibau tabau
Políticanum aents nuwa aishmag aidau betek takasagti tusa nuwigtu betek ijuntsag takasagti tusa jetemjamu
Nuwa aidau politicanum pachinaidau
Akikmamu aidau
Jegaa takamu
Jegaa takamu aidau
Waitkamu
Senchi jiyaku waitkamu
Senchi jiyaku anentaimtikaku waitkamu
Aentsu ayamke eme anentsa diyashbau
Papii policianum awaibau
Aents tikichin senchi jiyaka anentaimtikak waitkau
Aents tikichin suwimak waitkau
Aents bakichik aents dakitaunak achika dutikau
Aents senchi jiyakam anentaimak waitiu
Aents suwimam waitiu
Aents dakitauk achika dutikamu
Aents waitkasbau ataktu waittsamuji augmattsata tusa anentaimtikaku waitkamu
Nuwa maamu nuwa asamtai
Aents waitkasbau ataktu waittsamuji augmattsata tusa anentaimtikaku waitkamu
Aents aidau kakakchau aidau
Iyashji betek ajachu nunisag shiig anentaimchau asa aents shiig anenjas puja nuniachu
Diversidad
Ampi duik muntai takatai
Mai aishmagkuk nuwenu
Mai nuwak nuwenu
Unión Civil
Universidad aidau
Acta
Acta aidau
Firmamu aidau
Firmamu
Fraude electoral numamtin nagkaemaki tusa tabau
Dekaske tusa tabau
Kashikmas nagkamas etsa
Enlace carpeta abaunum achimtikamu
Archivo aidau
Formato aidau
Atentado
Voto ajapati tusa senchi susamu
Firma falsificamu aidau
Awagki shiig dutikamu
Jega votacion dutikatin aidau
Voto aidau dekapamu
Imprimir
Automático
Vecino aidau iniamu
Pension aidau
Sistemas pegsion sukagtutai aidau
Kuwashat reporte entidad electoral aidaunum
Nuwa takastin aidau
Kawegku
Waketkiu
Agua potable ajamu
Red pública
Nuwa ekemiu aidau
Nuna daajin chichaku aidau
Bakichik informe nuwa aidau politicanum pachinaina nuna augmatu
Cuota de género
Lista parlamentaria aidau
Congresonum nuwa pachinbau aidau
Dukug aidau
Nuwa muun
Dukug
Nuwa muun aidau
Dekasek nuwash betek pachiinkati tabau
Yamajam parlamentonum nuwa aidau pachinaidau
Yamajam periodo congresal
Nuwa congresonum pachinaina duka yabaik aan senchi kawegke nuniak 11.6% iman wajase
Vocero
Congresista ekemiu
Vocero aidau
Conformacion congresalnum nuwa aidau kawegkaju
nagkaemakiu histórico
Eleccion regionnum aantsag municipal aidau
Ujumak wajasu
Juju nagkaematsaig
Juju nagkaemakiu ai
Jegabau
Takat
Takat atsamu
Cámaras de seguridad
Takau aidau
Takatjinchau aidau
Utugchat aidau
Programa social
Ujuuna
Boletín
Aents takatjintin
Mercado takatnumia
Indicador aidau
Anentai aidau
Dutikmainchau mamikiamu
Aents takamain aidau
Aents 14 mijan ajamu nuwi nagkamas inagkeaki
Aents economicamente takachu
Aents economicamente takau
Aents wainak pujuidau asa takatan egaidau
Takatnak dutikmain
Takatan egau
Trimestre inagnamu
Semestre inagnamu
Juju cifraya duka 7.3% represento awajui
Dekaapa diyamak un millon aentsua imania kuwashtai
Congresista chichaak tibauwa nujai apatka diyamak miles aents aan ujumak awai
Nuwa aina nunu ima kuwashat takatji atsau ainawai
Bakichik grupo piipichi aishmag aidaujai apatka diyamak
Nunisag
Ama Llula papii awetimunum
Yabaipat información awa duka
Juju iwainag nuwi nagkamsa diyamak
Takat atsamu pachis dato awa nuna dekaske tiu
Sociólogo
Takat pachisa dekajuatasa wekaetamu ajawai
Juju dekaskeashik tusa shiig dekatasa wekaetag nuna dekaske tiu
Papii ministerionmayan chicham clave aputus agakaju
Jujuwa duka jimag categoria ajawai
Juu chichamnashkam wainkachu
Wainmain
Juka 35 horas ejetsukesh nuniashkush aan kuwashat horas takana nunuwai
Sueldo mínimo
Redes socialesnum chichaman awetiaju
Aents takaina nuna ijumui
Tikich nugkanum ashinbau
Aents suwimku waitkamu
Tikich nugkanum wegamu
Tikish nugkanmaya
Achinka egkemtai
Achinka egkemtai aidau
Documentoji atsuju
Ujuuna
Documentoji atsujuidau
Lima Norte
Lima Sur
Lima Este
Atuesa dutikamu
Tikish nugkanmaya aidau
Jega
Tsuwat residuo solido aidau
Namak aidau
Namak
Juka chichamak dekaske
Nagkamchak mijan achika ejapeanta wegamu
Juju mijana nuwig dato oficial jiikbauk atsawai
Aents aidau kuwichik yujumak sumamain nuwigtu waji atsumamu sumamainun ejemainchau aidau
Waji yujumkachu sumamaina duka jega, papii augbau, jamamtuchu pujamu nuniashkush tikish aina nunuwai
Aents aidau suwimku senchi waitkamu
Aents aidau pegkegchau chichagku anentaimtikaku waitkamu
Aents dakitauke waitkasa achika dutikamu aidau
juke fuente oficial aents ujuuna aidaun iwainma duka
juka juna taku tawai, eke shiig dekapa dekabaitsui aents ujunaush aidaush wajupak ainawa duka
Aents ujunauchish wajupak awa tusa dekapamua duka mijanai dutiknawai
Eke shiig ejebaitsui waagki dato betek atsau asamtai
Presidente Pedro Cartillo ekemi takastinjik julio 2021 abuegai nagkamnauwai
Aents ujunauchish wajupak awa tusa dekapa diyamuk 25.9% jegau
Juna taku tawai, 4.2 punto porcentual aan ujumak tikish mijan nagkaemakma nujai apatka diyamak
30.1% jegamtai
Jata covid_19 wajupa senchi iina paisji economiajinash emegkake
Dakumkamunum evolución histórica mijan aidau nagkaemakiaja nuwi
Tendenciak ujumak wajasa wegau
2020tin ima muun wajasu wantinu
Shiig esettsa tamak
Aents zona ruralnum batsata nunu ima senchi ujunaush wajasaju
Yaakat
Juju resultado aidau tikish mijan nagkaemakma nujai apatka diyamak, ujunauchik ujumak wajasu
Yaakat batsamchamu
Estadística
Aents ujunauchik region aina nuwi mijan 2021tinik ujumak wajasu 2020jai apatka diyamak
Ikam batsata nunu nuwigtu nayantsa pakajin batsata nunu minawai
Lista diyamak wegakui
Tendenciak aents shiig ujuuna aina nujai betekmamtinai
Mijan 2021tin, jujuwa duka 4.1% aents iina paisjin batsata nuna waitkase
Juka 1% aan ujumak mijan 2020tin apatka diyamak
Dato oficial shiig juki diisa jiikbauk atsawai
Yabai timi
Juju dato augmatag nunak area ministeriala apujish tiu
Juka iina nugkenig nagkaemakchau
Wagka dutikaji
Dakumamkamu aidaun juju chichamai awemau
Televisionnum presentador
Nagkaemakiu
Tuwi nagkaemawa nunu
Reportes periodísticos
Noticia
apach chichamai inagkeakbau juju dekaskeashit tusa diyamunum
quechua chichamai inagkeakbau juju dekaskeashit tusa diyamunum
awajun chichamai inagkeakbau juju dekaekeashit tusa diyamunum
aimara chichamai inagkeakbau juju dekaskeashit tusa diyamunum
Vecino aidau
Policía operativo najanbau
Policía achijatbau
Achit
Arma aidau
Arma de fuego aidau
Bomba lacrimogena aidau
Arma letalchau aidau
Multa
Umiktin mamikiamu umiachu suwimkaji
Legal
Jinta aidau
Tsawantai
Juju dakumamkamua nuwi kapamtuwai dakumka tenteamu
yagkuwai tenteamu
Wigkayai tenteamu
Ibachik metros aan ukunum
Uweg aidau
Tsuwamja pujamu
Tsuwabau
Jega
Bono economico aidau
Tsagkabau
Kunta
Yumi teenkau
Manchu
Kapantuwai tenteamu
Waiti ukunumia
shiig dekashbau
Dutikatin mamikiamu aidau
Drogan yuu aidau
nayants
Esat
Senchichu
Senchi
Noticiero aidau
Petróleo
Wiakush aidau
Ujuuna aidau
Kampatum nivel gobierno
Norte
Sur
Tsakat aidau
Tiu
Infraestructura
Especie
Epenat
Tsaniamu
Namak nuniashkush kuntin maawaipa tusa tibau
Anentaimja chichamu
Pishak aidau
Mamífero aidau
mamifero nayansnumia aidau
namakan mau aidau
Bote
inagkeaki wegamu
Suta
Cuenta bancaria
Administrativo
Soles
Dólares
Kuwichik
Proyecto takasa umikbauwa duka tikish ministerio takasbaujai apatka diyamak ima ujumak dutikawaje
Nunimain
Nunin asamtai aan nagkaemau
Parrafo inagkeakchamu aidau
Gobierno local aidau
Gobierno regional aidau
Dirigencia
Dutikatin
Kuwichik mamiktuamu
Wainkau
Ejegau
Papii aidau
Curso aidau
Suta
Achinika takamu
Uchi kuijush aidau
Chicham awaibau
Deporte
Ejercicio
Audio
Ubag kaig aidau, eme anentsan kumpamjime RED AMA LLULLA chicham dekaskeashit tusa shiig dekatatus takaa nuwi.
Yamaik Apu ekenbau tsawan jegatsaig, apu ekenmi tusa pachis chichaina nunu dekami.
Juju tsawan nagkaema juwi, congresonum yamajam presidente ekentinun chichainak, yamajam congresista aidau ekentinnashkam kuashat pachis chichasaje.
Apu ekentin tsawan eke aig eleccion atinun chichamjuk umimaina nunak ima Congresok dutikmainai tibauwai.
Jutii Perunum batsamin aidauti Chicham antugdaika batsamsami tusa Constitución umikbauwa nunu, nunak aatus tujamui.
Tsawan eke aig apu aidau ekenmi tusa chicham Constitucionnum umiakuik, 66 congresista aidau, dekas duka uminkati tusa aimjukagmatai, referendum chichamjuka, iina nugken batsamin aidaushkam nunisag ati tusa tiagmatai, takatak ememainai tibauwai.
Tsawan eke aig Apu ekenmi tusa  chichamjamu  imanisag uminkamtaig, 270 tsawan inagketsuk, duka nueve nantu asa apu ekenbauk atatui tusa,  chichamak dapampakbau amainai.
Ubag kaig aidau, see tajime juju chicham antukujum duwi.
Dui awainiami.
Ubag kaig aidau, eme anentsan kumpamjime RED AMA LLULLA chicham dekaskeashit tusa shiig dekatatus takaa nuwi.
Yamaik Estado de emergencia tawa nunash, waji takug tuinawa nunu pachisa ujanikmi.
Yamai nagkamsag Estado de emergencia atatui tusa tiaja nunash wajinkug tiaje dusha dekamek?
Gobierno chichaak: Juju nantua juka Estado de emergencia atatui, tusa chichaman umikne.
Nunu chicham uminka juik, wainka intimki, iina nungkenigkesh nuniashkujish yaja wekaesaikish ipaama; tutitag wajaku utugchat aepa ,tikich aidaush shiig kajintsa wekaemainchau wajakuik, utugchatak iik ijutmamja achiam amainai.
Nunu tsawan aina nuwig iina kumpaji aidaujai ijunja chichamu tuja iina patayijaigkish ijunbau weganta dushakam, nunisaik jiista chichamjukaikesh inagkeamu aina dushakam anenjas dutikmainai. Duka utugchat atsawai.
Ubag kaig aidau see tajime juju chicham antukujum duwi.
Duwi wainiami.
Yabaik jata gripe aviar pachisa chistatji.
Yabaik atashuk, pavokesh yuwawaigpa  tabau chicham jiinki duka dekaskechui
Jata gripe aviarnak atash, pavo aina nunu utsuumainawai pelicanoshkam aantsag.
Juju jata duka Lima wainnake aantsag región Lambayequeshkam.
Nunin aig aentstik utsumaka jamainchau asamtai, ampijatin juna jatan diin aidaushkam atash nuwigtu pavok yuwawaigpajum tuinatsui.
Yamaiya juwish aents atashun yuwa, nujinjinakesh yukama achimake tabauk dekanchau asamtai yuwawaigpajum tukagtuinatsui.
Apu jatan diin aidauk, tagku gripe aviaran achimakukesh tuja nuna achimak jakau achiaku jatak achimamainai tusa chichainawai, tujash atash maa shiig inagka yuakuik achimamaitsui tuinawai.
Aneaku ata, yujumak shiig inagka yuakuik jata gripe aviarak kakajus achimakchattaji.
Apu regiognum takasti tusa ekenbau aina nunu kuichik takasti tusa susamun jimaituknakesh takaschaje
Maki makichik mijanai apu regiognum eketaina nuna, colegio aidaun iwajatnume, ampimatai aidaunash iwagkatnume, tikish atsumamu ataish diistinme, dutikak takatan sukagtusti tusa Gobierno kuichik tinaabaun juinawai.
Nu takat aina nunu Proyecto de Inversion pública tutaiya.
Juju mijana juwi nunu takat aidaun takastinme tusa, apu regiognumia aidaun 13 millones tinamkae, dutikamu asamtai mijan ashimnamunum takatnash emainawash tusa diyaam; Gobierno kuichkin imatika tinamkagtukbauwa nunak ayatak jimaituk tumainum (48,6%) takasaje.
Juna takatan imatika kuwainatsu duka kuichik atsau asamtai nuninatsui, kuishkik awai, nuniaig apu aidau kakag chichamjashbaunum junii awai. Nunu pachisa chichamunum Huanuco diismi. Huanuco takatan emati tusa kuichik susamua nunash utugkaeki tusa diyaam, kuichik susamua nuwiyanak, shiig piipish 17.3% nunak takasaje.
Juju utugchat, kakajus epegtumamainchau wajas awa juka; takat achika emata nuwi nagkamna, apu aidau takat muun umika takatan imanika antashbaunmaske juniawai.
Tuja apu aidau takatan ujuitsuk aani batsata duwi, yacha aidauk, dekatkauk apu regiognum eketaina nunu, dita nugkenish waji dutikmainuk awa nuna shiig mamikjag, dekas takat shiig muuntan chichamjukag atuegak takamain ainawai, imaaninak takatnak ujuimainai, tusa tuinawai.
Ubag kaig aidau, eme anentsan kumpamjime RED AMA LLULLA chicham dekaskeashit tusa shiig dekaatatus takaa nuwi.
¿Utusaya pasivo ambiental tawa dusha nugkanash ebeseawa?
Nunu pachisa tamak Anchash nugkanum namak Pampasan empresa Pushaquilca 50 mijadai takai takainakua kuashat ebesawaje.
Iina nugkega juwi wajupa kuashtakita oro nijai nijainakua nugkan ebesawag ukukbau aidaush tusa dekapaja diyamak 6903sa iman kuashat awai. Iman kuashta nuwiya 45% tumain, nunu dekapaja diyamak 3,138a imajin, nugka yaunchuk tuke aajakua iman emashkujish ebesa ukukiaja duka iwagnagti tusag takainawai.
Ubag kaig aidau see tajime juju chicham antujum duwi.
Ubag kaig aidau, eme anentsan kumpamjime RED AMA LLULLA chicham dekaskeashit tusa shiig dekaatatus takaa nuwi.
Yabaik jamamtuchu pujusta tabaunum utugchat igkuna nunu pachisi chichastatji.
¿Waji dekaji jata influenza aviar iina nugkeen tepaea nunu pachisaish?
Apash chichamnum influenza aviar, gripe aviar tuuta awajuina duka nanamtin wegantu aina nuna sugkujin tuinawai, nunu jatak utsumataiyai. Nunak atash, patu, pelícano aina nunu achimau ainawai.
Yaakat Piura, Lambayeque, Anchash, Lima aina nuwi nunu jata kuashat asae, nuniau asamtai pelícano shiig kuashat achimaje.
¿Nuna jatan achimakaig takujish wajuk kuitamamainaita? Pishak, iina tagkujigkesh jatan achimak jaak pujau, nuniashkush jakaukesh amainai, nuniku shiig ijimatsuk achimaitsui.
Nuadui juna jatan autuina duka tagku wenuke aidauk shiig tsuamjamu amainai tukagtuinawai.
Nuniaku tagku waintua diisaik shiig ikigmamainai.
Jutiish jamamtuchu batsamsagmi tusa chichau aina duka, tagku nuna jatan achimak jakauk namakag, entsanmagkesh ajapawaigpajum tuinawai. Tsawan chichamjuka Atash aidau ikaunmaka sujaku batsamna dushakam dutikmaitsui tuinawai.
Untsu Tagku sugkujin wisha achimaka jakachainjash tusa puyatmainuk atsawai. Nuadui iina tagkuji akuig, atashu nujinji akuig, nayantsanmaya majush, punuk wegantu aina dushakam kajintsa yumainai. Tujash yuakuishkam shiig inagsa yumainai.
Ubag kaig aidau, eme anentsan kumpamjime RED AMA LLULLA chicham dekaskeashit tusa shiig dekatatus takaa nuwi.
Yabaik ikam, yumi, nugka kuitamchamunum utugchat muun awa nunu pachisa chichastatji.
Tuke batsatkau aidauti nugkeen petróleo ukaegag utugchatan itagtamui
Pamuk aidau iwainainak yabai nagkamas 10 mijan awaagki diyaamak ayatak nugka Loretowa nuwi, juwi Perunum, 340 empresa hidrocarburos tawa nuwi takau aina nunu nugkan tsuapakaje tuinawai. Wagka junike tusa diyamak, utugchat nagkaemaki tusa kuitamka diyaku takaschamunum junike aantsag ikam kuitamkami tusa papii shiig umikchamu asamtai.
Provincia ima senchi waitkasbauwa duka Urarinasai, juwig 26 tsuwat Oleoduco Norperuanonmaya ukaejae.
Yabaipat 2500 barriles petróleo dita nugkeen ukaejame,  Majanush tsuatak iyagme, nuniak doce comunidad aidauwa iman kuwashat inagkeaki tsuapak tutitag awasame aantsag ayamjumaka shiig pujutaijin tsuapak ishamain awasae.
Juju petróleo ukaekug metal aidau tawa nujai yumin tsuwat ishamain emawai. Juka shiig puyatjumainai waagki, aentstinak iyashnum, jiinum aantsag mayattainum ebeskagtawai.
Kuwashat institucion pública aidau juju utugchat epegtanak puyatjuinatsui, tujash nuwa tuke batsatkau kukama kukamiria aidau ijunjag Federación Huaykana  Kamatahuara Kana tawa nuna najanawaje, nunikag Majanu mak tsuapatajum tusa papiin umijuk awayawag senchi jetemjuinawai.
Junin utugchat tikish nugkanmash nagkaemakmatai wajuk takakuiya epegtaiyaita nununa diisag nuwa aidaush atuekag maanituinawai waagki awiya yumin umuidau asag nuwigtu namaknash awiyagki juki yuwa batsatu asag, nunisag uchi aidau miniagtina dushakam aunak niimjusagtin asamtai.
Yabaik aensti shiig epegkea pujusta tabaunum utugchat igkuna nunu pachisa chichastatji.
¿Uchi tsakat aidau achika waitkasa dutikamua dusha Loretosh wajuk awa?
Ministerio de la Mujer chichaak, utugchat nagkaema nunu ayatak region Loreto diyaam, juju mijana nuwi nagkamas cinco mijan dekapa wakitki diyaam, 1620 uchi tsakat aishmag, nuwa tsakat, muumpaju waitkasa dutikamun wainkaje.
Kuwashat aents pegkegchau uchi waitkas dutikin aina nunu papii awaintuashbau ainawai waagki pataa asamtai, juwi diyamak uchi nuwaush tsakat nuweamu aina nunu nuwigtu uchi tsakat ejapmitkakbau aina dushakam wantinui.
Nunisag suwimku tutitag awagdayamush awai aantsag pataa kuitamkagtau atsau asamtai nuwigtush papii augtainum uchi waitkamua dushakam.
Tujashkam, centro poblado Cabo López juju utugchat jetemjaku dutikamu awai, juwig bakichik organización kuwashat institución nuwigtu aents chichamtin aidaunash uuntsuka ijumag juju untugchat muunta nunu ijuntuja epegtuami tusa takaawai.
Ubag kaig aidau, eme anentsan kumpamjime RED AMA LLULLA chicham dekaskeashit tusa shiig dekatatus takaa nuwi.
Yabaik jamamtuchu pegkeg pujusta tabaunum utugchat jata dengue achimamunum mina nunu pachisa chichastatji.
¿Jata dengue pachisa chichamunmash waji dekamainaita?
Jata dengue tawa duka ishamainai, manchu jatintin yumi teenkaunum tsakaku aidau bukujatak utsujatui.
Juju manchu aina duka esattinkesh aantsag yumitinkesh takiag yujainawai.
Juju mijan 2022tin ima senchi achimakaje juna jatan, mijan nagkaemakma nujai apatka diyaamak.
Juju jatan achimakuk senchi tsuweawai, jiin najaimawai, aantsag senchi imawai, iyashinash najaimawai nunisag entsekag ashi iyashjin jiintawai.
Juju jata achimakaig takumek, yumi ukusbau akuig shiig dukukam apusata, cilindro akuish, baldekesh nuniashkush bidogkesh, nuniakum tukee shiig dijagta.
Aneaku ata kuitamamka pujaku juju jatak achimakchattatji.
Ubag kaig aidau, eme anentsan kumpamjime RED AMA LLULLA chicham dekaskeashit tusa shiig dekatatus takaa nuwi.
Yabaik iina nugkeen pamuk aidau ekenbau pachisa chichastatji.
¿Wagka ashi reg ionnumash eke pamuk aidaunash ekenainatsui?
Domingo 4 diciembretin Gobierno pamuk 9 regionnum takastin aidau ekenmi tusa ataktu chichaman umike.
Nua duwi, aents Amazonasnumia, Cajamarcanmaya, Piura, Lambayeque, Lima provincias, Callao, Pasco, Cuzco nunisag Moqueguanmaya aidaush ataktu pamukun ekeniagtatus weagtatui.
Yabaik, ayatak organización política niina regionjin kuwashat tsegtsagkamu aina duke dekapmamsagtatui.
Pamuk aidau ekenbau nagkaemakma nuwi miembro de mesa ekeemsauwaitkumek aantsamek ataktu ekeemsam takastatme.
Ubag kaig aidau, eme anentsan kumpamjime Red Ama Llulla chicham dekaskeashit tusa shiig dekatatus takaa nuwi.
Yabaik ashi iina nugkeen uchi iinia tsakat aina un aantsag muumpaju, datsa aina dushakam utugchatan igkuina nunu pachisa chichastatji.
¿Aents tuke batsamnuti chichamen papii augbauwa dusha wajuk awa?
Educación Intercultural Bilingüe tawa nuwig, uchi tuke batsatkau tsakat, aishmag nuwaush, muumpaju aidau dita chichamen papiin aujuina nuna tawai aantsag apach chichamnushakam.
Juwi iina nugkeen Perunumak, aents tuke batsatkautik 48 chicham chichamui, nuwiya 4 chichaman aents muja tsetseknum batsata nunu chichainawai, nuniai 44 chicham jutii Ikam batsatuti chichanui.
Ministerio de Cultura chichaak, iina nugkeenig 1 millón 494 253 uchi tsakat tuke batsatkau aishmag, nuwa, muumpaju nuwigtu datsa aidau, kampatum mijan nagkamas 24 mijan ajuina nunu, dita chichamen chichainawai tawai, nuwigtu papiinash educación basicanum augmaim ainawai tawai.
Mijan 2021 inagketsuk diyaam, 26 mil 862 papii augtai Educación Intercultural Bilingüe jintiu abayi.
Jujuu papii augtai aidaunmak 10 plaza uchin papiin jintintuatin abaunum 6 nuna jintinkagtin ayatak apach chichaman chichau wayaa jintinkagtuinawai, uchi aidau chichamen dekashkushkam.
Defensoría del Pueblo nunisag organización jutii tuke batsatkauti najana takaag nujai atuegak chichainak, jintinkagtin aidau jutii uchijin jintintuata takug papii umiktin mamiktuamua nuna betek umikag jintiatnume tiaje, juka uchi tuke batsatkau chichamen chichau ati tusa tawai, juna gobierno betek umikti tusa tiaje.
Ubag kaig aidau, see tajime juju chicham antukujum duwi, duwi wainiami.
Ubag kaig aidau eme anentsan kumpamjime Red Ama Llulla chicham dekaskeashit tusa shiig dekatatus takaa nuwi.
Yabaik tuke batsatkauti nugkeen ayamjak utugchatan igkuina nunu pachisa chichastatji.
¿Wagka aents jutii tuke batsatkauti nugkeen ayamjin aina dusha ayamjukchamuita?
Mijan 2021tin, 8 ministerios nuwigtu tikish institución aidau ijunkag, aents ayamjumaka pujutan chichamjuina nunu ayamjukmi tusa chichaman umikaje.
Juju chicham umikbauwa duka betek umintsui, aantsag Policía Nacional waamak aents iina nugkeen jetemjinun ayamjukti takujish kakajus ejeebaitsui waagki wajuk dutikmainaita nunu eke shiig agaja umikchamu asamtai.
Jusha dekaatajum, mijan 2019tin nagkamas abril 2022tin, iina nugkeen Perunum 134 aents ikaman nuwigtu tuke batsatkauti nugkeen ayamjin aidaun tutitag awakaje.
Nunisag mijan 2021tin 7 aents tuke batsatkau ikaman chichamjin aidaun maawaje.
Juju ayamjukmi tusag, apu aidau Madre de Diosnumia aantsag Ucayalinumiashkam ijunjag Mesa Regional tawa nuna najanawaje.
Tikish utugchat iman epegmain awa dusha diyaaku epegmainai waagki ashi tuke batsatkau tugkee título sumainai, eke ashi juinachu asamtai. Nunikmataig tikish aents apach aidauk kakajus iina nugkeen wayaag atanjamainchau ainawai.
Yabaik ii batsatkamunum uchi tsakat aina nu aantsag muumpaju aina dushakam utugchatan igkuina nunu pachisa chichastatji.
¿Jata Covid19 tepeamunum aents jainak uchin bitaik ukukbau kuichik tuke susatin mamiktuamua dusha wajuk awa?
Enero 2021tin, jata Covid19ven achimak jakau aina nuna uchiji 200 soles sunasti tusa Gobierno papiin umike.
Juju umiktina duka 18 mil aina nuna nagkaegas uchi bitaik aidau susatnun iina nugkeen umikaje, tujash nunak comunidadnumia uchi bitaik aidauk juinatsui.
Juju yaibauwa duka uchi bitaik ujunaush aidau tsakat nagkamas 18 mijan ajamua nunu yaigmi tibauwai.
Utugchata duka comunidadnumak kakajus certificado uchi bitaik ujuunaush tusa jiigkimu atsawai waagki dekanchau asamtai aantsag atushat batsatu asa.
Yabaik, ijunja takastin pamuk aidaujamu aina nunu Gobiernon chichajuinak, ayatak agatmamka iwainmamka yaimbau jukimi tusa chichamjuinawai.
Dui wainiami
Yabaik ayamjumaka pujusta tabaunum utugchat igkuamua nunu pachisa chichasmi
¿Iina nugkeen Perunum nuwa megkaejau aina dusha wajuk awa?
Nuwa megkaejau aina duka waitkasa maamu aina nunuwai nunisag nuwan tsanuja juki iyashjin sujuina dushakam, nuniashkush waitkasa aikamushkam aantsag tikish jumamtin aina dushakam.
Enero nagkamas setiembre 2022tin 8765 Perunum nuwa megkaejau aina nuna etsegkaje.
Juju mijana juwi abriltin umiktinun najanawaje nuniak nuwa megkaejau aina duka utugchat ayatak nuwanui tusa tiaje waagki aishmag aidauk jutika waitkasa emegkamuk atsawai.
Dekamainai junin utugchat akuish wajukmainaita duka papii shiig umigkamui nuniaku wajuk institución Estadonu aina nujaish chichasa takamainaita dushakam, yabai diismi, iina patayigkesh megkaekamtaish Policía Nacionaljaish wajuk chichamainaita dushakam shiig umigkamui.
Jushakam dekaami, Defensoría del Pueblo etsejak tawai, nuwa megkaejau aina nuwiyag ayatak ujumak awagkijik wainkamui tawai.
Adeagta, nuwa megkaekamtaig papiik ashi iina nugkeen comisaria abaunum awaimainai aantsajik Depincrinmakesh nuniashkujish División de Investigación y Búsqueda de Personas Desaparecidas tawa nuwigkesh
710 mil aents muja tsetseknum batsamin aidau: Puno, Ayacucho, La Libertad, Cajamarca, Huánuco nuwigtu Junignumia aidau ima senchi papa takasag sujukag kuwishki juki pujuinawai.
Yabaik, ashi iina nugkenig papak shiig akik wajase. Region Ancashnum, papa shaagmak 1 sol ajakua nunu yabaik 3 soles wajase.
Aantsag Piura, Junín, Huánuco nuwigtu Arequipashkam shiig akik wajase.
Yacha aidau chichainak juju papa akike ekemjaduka fertilizante aidau, úrea tawa nunu,  nuwigtu combustibleshkam akik wajasu asamtai nuniawai tuinawai, ayatak iina nugkenig aniatsui juka ashi nugkanum waitimau tepeu asamtai juniawai.
Nua duwi pápa ajakma sujuktasa jiyamuk shiig akik wajase, nuniu asa sujutainum jegaak aan akik wegawai.
Juna jukitin aidauk aents bakichik hectárea ajamu nagkamas nuwigtu 5 hectareas ajakma takau aidau jukiagtatui, juka Ministerio Desarrollo Agrario y Riegonum agatmamjau aidau susamu aagtatui.
Dui wainiami.
Yabaik kuitamamku jamamtuchu pujamu pachisa chichastatji.
¿Bachigki jatii pantsumag iina nugkeen tepea dusha amesh dekamek?
Juju jata achimakaik tsuwenui, buuk najaimanui, iyashchakam aantsag iyashnum kuwim  jiinui.
Juna jatan achimakainum tusa, Gobierno 5600 vacuna iina nugkeen taati tusa papiin umike.
Dekatkauk aents jatintin nuwigtu jamamtin aina nunuwa vavunanak apusagtatui: VIH-SIDA achimaku aidau nuwigtu nuwa aantsag iashmag akiaku dutiktai aina dushakam
Juju tsawanta juwig, 19 regiones Perunum, 2981 aents juna jatan achimakajun iwainakaje.
Región aidau ima senchi wantina duka: La Libertad, juwig 140 achimakaju awai, aantsag Arequipashkam 120 achimakaje.
Yabaik ashi iina nugkeeg ikam awa nuwi bakichik numi megkaekattak wega nunu pachisa chichastatji.
¿Yacha aidaush wagka numi shihuahuaconash puyatjusash diinawa?
Nunin asamtai dekapa takatsuk kuwashat dakaja amuinawai, juju numia duka 500 mijan wegak 40 metros esanti tsakauwai, wau tsakachu dekainayaitak ibatika amuinawai.
Juwa tsawanta juwig, yacha aidau aantsag apu aidaushkam ayamjukmi tusa chichamjuinawai wagki dekaapa takashmak juju numia duka megkaemain  asamtai.
Utugchata duka iina nugkeen gobierno takaa nuu eke umiatsui wajuk takamainaita aantsag tikish nugkanum sujuktinnash papiinash umigkache, nunisag wajuk takakuiya ayamjumainaita nunashkam. Nua duwi antakuk atatji juju pachisa chichamu akuig.
Ubag kaig aidau, see tajime juju chicham antukujum duwi.
Dui wainiami.
Ubag kaig aidau, eme anentsan kumpamjime RED AMA LLULA chicham dekaskeashit tusa shiig dekatatus takaa nuwi.
¿Wajupa pamuk gobernador takasagtin aidauwa shiig takaschamuji ejetitasa ainmash yujainawa?
Juju mijan 2022tin pamuk regionnum takasagtin aidau aantsag municipalidadnum takastin ekemiagma nunu diyaam, pamuk gobernador takasagtin ekemiagma nuwiya 13 iman tumain shiig takaschamuji ejetitasa aintam yujainawai.
Yabai César Acuña, pamuk gobernador La Libertad takastina nuna utugchatji diismi, nigka 15 chicham fiscalíanum awaintuamui. Nuniak nii pamuk asa imanaitjai tumamak aents waitkasbaunum chicham awaintuamu ajawai, nuwigtu tikichi takatjin juki nii dutikamua ibatika umika iwainakbaunmashkam, aantsag aents anentaimtikaku waitkasbaunum nuwigtu takat shiig takaschamunum aintam wekaewai.
Aantsag, 4 regionnum:  Apurimac, Huánuco, San Martín nuwigtu Loreto, pamuk alcalde takasaju aidaun pegkechau takasbaujuin ejetitatus aintam yujaidaun ekeniaji.
Tujash tutitja duka pamuk ekemi shiig takaschajua duke ataktu ekemiaja nunu takatan tsuapak ukumaina nunuwai. Nua duwi, wajuk takainawa nunu shiig dekamu amaina nunisaik diyakuk amaina takat shiig weti takujik.
Dui wainiami.
Ubag kaig aidau, eme anentsan kumpamjime RED AMA LLULA chicham dekaskeashit tusa shiig dekatatus takaa nuwi.
Yabaik tuke batsamin aidauti politicanum pachinbauwa nunu pachisa chichastatji.
Jutiish dekajik candidato tuke batsatkau aidau politicanum pachiinkati tusa umigkamua dusha?
Iina nugkeen ashi region aina nuwi betek takaamu ati tusa nagkama weena nu, nunak region aina nunu senchigtin ema ditash takasti tusa idaitusbauwa nuna taku tawai, takat dutikatnun umikaje nuniak iina patayi aidaush apu wajasag takatan jetemjuktinme tiaje.
Juju umiktin mamikiamunum mijan 2018tin diyaam, 3324 aents apu wetatus agatmamjaje.
Nunisag datsa aina nunu ima senchi polítican puyatjuinamun ejetiaje nuniak 10sa nuwiya kampatum nagkamas agatmamkaje.
Yabaik iina nugkeen ikaman chichamjin aidau maamu aina nunu pachisa chichastatji.
Aents ikaman chichamjin aidau waitkamua duka Perunumak aan kuwashat kaweg wegawai.
Mijan 2021tin ikaman chichamjin aidau 7 imaan waitkasa maau nuniashkush megkaejau ainawai.
Aents tuke batsamin ikaman chichamjin maamu aina nunu chichaman awayawaje coca uumka ajamu pachis, nuwigtu kuji takasa wena nunashkam, aantsag dita nugkeen wayaawag numin ajag dakau aina nuna pachisashkam.
Mijan 2020tin aents ikaman chichamjin maamu aidau iwainakbauwa nunu 2021tin apatka diyaamak ima senchi kawegke waagki seisa iman ikaman chichamjin aidaun mawaja duwi: juka ipak usumat aents tuke batsamin ikaman jetemjin aidau, nuwigtu bakichik ikaman kuitamin aantsag bakichik iina pujutin chichamjinun maawaje.
Mar Pérez, aents tuke batsatkau ikaman chichamjin aina nuna ayamjukti tusa apu adaikamu, Coordinadora Nacional Derechos Humanos tawa nui takaa nunu chichaak, ikaman chichamjin aidau ayamjukmi tusa chicham umikbauwa duka shiig umikchamui. Nuniu asamtai dekas dita ayamjukta takujik shiig iwaaja takamainai tawai.
Yabai chichastatji uchi ajapaemush iina nugkenish wajuk umigkamuita nunu pachisa.
¿Uchi ajapeamush Perunumash wajuk umigkamuita dusha dekamek?
Nuwa yama ejapjukmatai uchi katsuatsaig ampimatainum juki, niijai chichasa, uchi ajapmitkamua nunuwai uchi ajapeamu umigkamua duka waagki nuwa uchigmamainchau jamain asamtai.
Perunum uchi ajapati tusa umigkamua duka 100 mijan jegattak wegawai, uchi ajapeakuish achinkajik webaitsui, tujash yama 27 junio 2014tin wajuk dutikakjia uchish ajapmainaita nunak shiig umigkaje.
Nua duwi, iina nugkeenig uchi ajapati tusa umigkamua nunu betek umiakuik achinkajik webaitsui.
Yabai diismi, nuwaush waitkasa dutika ejapmitkamu ataig nawanjinna nunu uchin ajapmitkatjai tusa segamainai, nawanjin yaigta takug.
Nuwa tsakat achika dutikam ejapjukush wajupa kuwashtak awa tusa autusa diyamash juju pachisa agagbauk atsawai.
Tujash, mijan 2021tin diyaam 1430 nuwaush tsakat aidau, 11 mijan nagkamas 14 mijan aina nunu, achika dutika ejapmitkakam uchigmakaju aidaun ejetiaje.
Yabai chichastatji yamajam chichaman gobierno jata Covid-19 achimakaig takujish wajuk kuitamamainaita nuna pachis umika nunu.
¿Tuwig wekaijai nuniakjish epematai tuke apusajaiki wekaebaitsui tusa umigkamua dusha amesh dekamek?
1 octubretin nagkamas iina nugkeenig epemaka wekaetaig ame wakegakum apugmainaitme aga wekaekumek, jintaagkesh nuniashkumesh ajanmakesh wegakmek, aantsag jega dase shiig wayaamunum pujakmeshkam, ame covid-19 achimakam jaashkumek apugbaitsuitme.
Tujash, ampimatainum wayaakmek, kagketainumkesh egkemaam wegakmek nuniashkumesh jega imanik dasee wayaashbaunum pujakmekmeshkam, aantsamek yujumak sujutai nuniashkush ijunja chichatai aina nuwi jegaakmek jimag emepaka wekaetai apusata nuniashkumesh KN95.
Nua duwi shiig anentaimsam diista epemaka wekaetai apugtsuk wekaekujik jata achimamaina nuunu.
Tuke kuitamamkauk ata.
Tukee shiig jabogjai ikigmagta agaa jinkiim wekaesam jegaa waketkumek.
Nuniakum dekas covid-19 achimaig takumek vacuna apusata.
Yabai juju mijan 2022tin apu regionnum takastin aantsag municipalidadnum takastin aidau ekentasa wegakuish waji dekamainaita nunu pachisa chichastatji.
¿Waji dekamainaita apu aidau ekentasa wegakuish?
Juju domingo 2 octubretin apu takastin aidau ekenbau atatui.
Dekatkauk shiig dekaata tuwi jegamea tsentsaktatme nuniakum DNIjum kajimatkipa, idakmasa wekaetaijum, tsawanji nagkaemakiu akuish takaku ata, utugchat atsawai, betek tsentsaktatme.
Aminu DNI 1, 2, 3, nuniashkush 4num ashimnakuig kashik etsa 7 wegai juwakim etsa tajiagtatak 11 wegai weta.
Untsu aminu DNI 5, 6,7, 8, 9, nuniashkush 0num ashimnakuig etsa tajiagtatatak 11 wegai nagkamsam aagku etsa 5 wegai inagketsuk weta.
Nuniashkumesh ame diisam weta.
Ame tuwi tsentsaktin mamiktuamuitme nua nuwi jegaamek dekatkauk papii adukam awa nunui waji numeronma daajum awa nunu egakta.
Kajimatkipa ame yaa ekenta tame nunu dakumkamu diisam shiig yapajiam tsentsakta.
Yabaik iina nugkeeg, baki bakichik región aina nuwi aents pegkegchau takau aidau yujaka shiig takainatsu nunu pachisa chichastatji.
¿Amesh dekaukum pegkegchau takau aidau ashi región aina nuwi yujaka nunu?
20 mijan nagkaemaki wegawai Estado Peruano takatjiya nunu betek takantsati tusa, iina nugkeen ashi region aina nuwi Estado kuwishkin awaintua ditak agkan takau atinme tusa idayas ema nunu aantsag wajuk takakuiya aents aidaujaish betek eemkajish wemainaita nunashkam jetemjuk emawai.
Tujash juju juniamnum takat tsuatchakam ijutkau minawai.
Juju diismi, 2018tin  regionum apu ekenbau aina nuwiya 21 awai shiig takaschamuji ejetitasa aintam pujuina nunu.
Senchi kasabau au asamtai región Huancavelica, Ica, Loreto nuwigtu Moquegua juju aina nuwig aentsuk apu aidaunak kajintsag diinatsui.
Juju ashi iina nugkeen utugchatan apujui.
Ubag kaig idau yabai juju jata tepea nununa pachisan ujaktajimi:
Epemaka wekaebauwa duka shiig imanai Covid-19 achimakaig tabaunmak. Ayatak agaag wekaeku apugbaitsui, ashi aents ayamunum wekaekuishkam tuke apusa wekaemainai, ikaush wajakuishkam.
Epematai apusata tibau aina duka jaanch ujush najankamu aina nunu ima pegkejai tuinawai.
Juju aina juka iyashnak tsakegbau ematsui nunisag pujus ematsui.
Epematai aina duka wa waamak yapajimainai tusa jintinkagtuinawai.
Epematai aina duka ekentsa yutainmak nuniashkush patatai aina nuwigkish patabaitsui waagki tikichish jata utsumain asamtai. Ima pegkeg akanka ukumainai nuniaku tuke nijamainai.
Epematai chupigmataig, wamak yapajimainai. Ima shiig mayatmainchau ekagta nuwigki yapajibaitsui aantsag virus wainmainchau ekagta nunashkam megkaegau asamtai.
See tajime ubag kaig aidau juju chicham antukujum duwi.
Kuitamamsam wekaesatajum Covid-19 achigmakai. Duwi wainiami.
¿Vacuna aina dusha wagka imanaita?
Organización Mundial Saludnumia, juka ashi nugkanum aensti jamamtuchu batsamsami tusa takau aina nunu chichainak, vacuna apusamunmag jimag aantsag kampatum millones jata tétano, sugkug, sajampiom achikam jinumaina nuna ayamkagtawai tuinawai.
Yamaiya juwik, vacuna aina duka 20 nuna inagkeaki jata ishamain achimamaina nuna ayamkagtawai.
Aantsag Covid-19 vacunaji dekasek ayamkagtumaina nuna jikiagtasashkam yacha aidauk senchi takasaje.
Aents dekatkau Covid-19 vacunajin jukitin aina duka ampimatainum takau aina nunuwai nunisag munn aidau 60 mijan achika inagkeaki weena dushakam aantsag jata achimak jaak pujuidaushkam.
Covid-19 achimakaig tabaunmak vacuna apugbauwa duke ayamkagtumaina duka. Nuniaku jata utsujatkashtatji.
Kuitamamsam wekaesatajum Covid-19 achigmakai.
Duwi wainiami.
¿Jata dengue Covid-19 jaish wajuk dekamainaita?
Jata Covid-19 aantsag dengueshkam betekak utsumatai ainawai, nua duwi yama achimakaik, jimag nuniashkush kampatum tsawan juki wegakuik betekmamatin janawai.
Juju jata duka nagkamchakug betek tsuweamu, yaweamu nuwigtu buuk najaimamun sukagtawai.
Kampatun tsawan inagkeaki wegaku yama dekanui tu jatakita. Dengue achimakmak jii iditken najaimanui, iyashin tsakegbau ukatui, mantagnum numpa puwawai nunisag dujinmashkam aantsag imik imamushkam.
Covid-19 achimakaik ujutnawai aantsaik kugkuamu dekapeamu megkaenawai nunisaik yujumak yuwaku dekameamush megkaenawai.
Inagnaku timi, Covid-19 achimaku aidauk, aan senchi jaakug, mayatmainchau dekapenawai.
Kuitamamsam wekaesatajum Covid-19 achigmakai.
Aents numpeen senchi yumin aja nunak Covid-19vek najam takawai.
Yabaipat papii ausa ejetiminum diyaam, aents numpeen senchi yumin ajuina nunak jata Covid-19 achiakug najam takamainai tusa tuinawai.
Aents numpeen senchi yumin ajuina nunu jata achimakagmataig ima senchi ampimatainum jukiag ampiawaje tusa, Españanmaya aidau papii autus ejetiaju tuinawai.
Ampijatin aents Covid-19 achimak jau aidaun ampina nunu chichainak, juju jata duka tiagnashkam ebeseawai tuinawai, juka yumin aina nunu betek ati tusa tsatsamui.
Nua duwi, jata diabetes ajuina nununa coronavirus achiakug aan senchi awenmainai,  juju jata achimakbaunmag aentsu numpéen yumín dakapam awa duka betekchau wegawai.
Duwi wainiami.
Vacuna aidau butsuknum jatan sukagtawai tuina duka dekaskechui.
Ashi nugkanum ampimatai dekaamu iman aina nuwiya chichainak vacuna aina duka ishamainchauwai tuinawai.
Vacuna aidau najanatatus pachimaina duka shiig piipish ainawai nuniu asa iina butsukenig wayaagkesh ebeskagtubaitsui. Tujash iyashnumak yaijatui waagki jata aina nunu waintuawai tusa ayamjawai.
Nua duwi, Organización Mundial saludnumiag, juka ashi nugkanum jamamtuchu batsamnasti tusa diyaka nunu chichaak, vacuna aina duka ishamainchauwai nuniu asa uchi aidauk aputumainai tuinawai.
Duwi wainiami.
Ubag kaig idau yabai juju jata tepea nununa pachisan ujaktajimi:
¿Yumi yutakuish epematai aidaush utugmainaita?
Epematai jaanch aina duka chupijag, dase shiig waimainchau wegawai.
Nua duwi, ampijatin Organización Mundial Saludnumia aidau chichainak, epematain yumi yutak uchupjamtaig apugbaitsui, jujugmatai ataktu apugkujish apugmainai tuinawai.
Epematai makishkia apusa ajaptai aina nunu, seekijai, mayatam nuniashkush sawinjai chupigmataig, yapajiaku tikish apugmainai waagki dutikashmak jata jiinmain asamtai.
Ubag kaig idau yabai juju jata tepea nununa pachisan ujaktajimi.
¿Nuwa ejamtinush coronavirus achikmash wajuk jaawa?
Yabaikish papii autusa ejetimunum diyaam chichaak, nuwa ejamtinuk Covid-19 achikmash senchi jaatsui tawai.
Nuwa ejamtinush uchijinash virusnash enagkeatuash nuna dekawagtatus yacha ampijatin aidau papiin autus emainawai. Yabaikik jatanak kakajus inagketbaitsua nunu dekanui.
Dutiksag eke autus emainawai juju yamajam coronavirusa dusha uchi amuntsuamunmash inagketmainashit nuna.
Yabaikish, uchi amuntsuaku virus inagketmainai tuina duka kakajus nunibaitsui tusa ampijatin aidau tuinawai.
Nua duwi uchi kuwijush aina duka muntsuk atsunbaitsui tusa tuinawai, waagki muntsuk ayamke ajawai, duwi uchi amuntsuamunmag jatanak kakajus achimamainchau wegawai.
Covid-19 achimakaig takujik ijunja chichaamu wegantu aina duka idaimainai.
Yacha ampijatin aidau chichainak juju yamajam jata coronavirusa nunu achimakaig takuik jega epenjamunmag ijunjaik batsaabaitsui tuinawai.
Yabaikish shiig ejetua dekana duka ashi ijunja chichaamu wegantu aina nuwi, kumpajuijaigkesh nuniashkujish pataajaigkesh chichaamunum imaa wamak utsumamainai tuinawai.
Aantsag eke igkunitsuk shiig ikigmagbau amainai,nunisaik epemaka nuwigtu kumpamdayakjishkam pagkunimaitsui tusa jintinkagtuinawai.
Kuitamamsam wekaesatajum Covid-19 achigmakai
Ubag kaig idau yabai juju jata tepea nununa pachisan ujaktajimi:
¿COVID-19 achimakjish wajuk janawa?
Covid-19 achimaka jaamunum shiigchau ekagta duka tsuweamua nunuuwai, aantsag buku ujutbau nuwintu yaweamu.
Nunisag dujinum kaki wegamushkam, suwe  buukjai najaimamu nunisaik kugkuamu emegkamu nuwigtu yujumak sakam dekapeamu.
Aantsag aents Covid-19ven achimaku buush achikam waituidaush ainawai, juju achimakmak jii imawai nuniak kawagtawai aantsag tejeawai.
Yamajam coronavirus achimaka jaamunmak tsajam uweg, tsajam dawenmashkam niime yapajiinui nuniak egtsekag jiintawai.
Ministerio saludnumia chichainak juna jata najawe ima ishamaina duka dase shiig juki mayattakama waitiamua nunuwai titu tepayaitku tawai, antsaag tuke mégkaekau dekapeamu nuwigtu detsep najaimamushkam.
Epematai apusam dase shiig jumainchau dekapnawai tuina duka dekaskechui.
Covid-19 achimakaig tusa epematai apugna duka ishamainai waagki shiig mayatmainchau ekagtau asa tuidaush ainawai, tujash duka dekaskechui.
Yamajam Jata coronavirusan achimakaig takujik atushat wajasa chichaku nunisjik epematai apusa wekaeku kuitamamka wekaemainai.
Organización Mundial Saludnumia, juka jata ashi nugkanum tepea nuna diyaka nunu autus ejetimunum chichaak, epemakaitku senchi takakuik kuitamamainai waagki kakajus shiig mayatmainchau ekagtumain asamtai tawai.
Tujash epematai jaanch najanamu aina nunu apusa senchi takakuikishkam shiig mayatnawai tusa autus ejetiaje.
Untsu aents jata anentain nuniashkush suwachnum ajuina duka tuke kuitamamkauk amainai waagki senchi chichiag takakug kakajus shiig mayatmainchau wemain aidau asag.
Ubag kaig idau yabai juju jata tepea nununa pachisan ujaktajimi:
Covid-19 vacunaji jiinjatta duka shiig imatiksag betek uminkattawai.
Vacuna jiiktasa takamua duka jimag uweja amua mijan inagkeaki autaku jiimainai.
Nuniu asamtai wajupani ima wamakesh Covid-19 vacunajinash jiinawa tusa tabau awai, waagki iina nugkee Perunumak nantu marzotin mijan 2021tin jinkittawai tuidau asamtai.
Covid-19 vacunaji jiiktatus autuina nunu chichainak yabaik vacunak ima waamak jiimainai waagki dekatnum senchi eemka wegamu asamtai tuinawai. Dita ausa ejegamu diyam, coronavirusa vacunajig 18 nantu inagketsuk jiimainai tusa tuinawai.
Ampijatin Cesar Cárcamo, nigka aents ijunag batsatunash jatash wajuk utsuawa nuna autin chichaak, vacuna aina duka shiig kuitamsa najanamu ainawai waagki Organización Mundial Saludnumia, juju jata tepea nuna diyaka nunu chicham umikbaun shiig aintus takaidau asamtai tawai.
Ampijatin Patricia García, yaunchuk pamuk jamamtuchu pujuta nuna dii ajakua nunu chichaak, waamak najanawagtasag, yacha aidau ijuntujag nunu tsawantaik takasaje. Nua duwi Covid-19 vacunajinak jiiktatak awasaje tawai.
¿Covid-19 achimakush wajupa asag utsujatmainchauwaita?
Aents Covid-19ven najamnuchu achimaku aina duka jimag uwejan amua tsawan inagkeaki wegakug utsujatbaitsui.
Nuniu asamtai aents imanik jaak pujuschaju aina duka jatanak utsujatmainchau ainawai waagki jata wamak ukuamu asamtai tusa ampijatin tuinawai.
Aents senchi jaak tepesaju aina duka, uwejan mai amua nuwigtu ipak usumat ijuk tsawan wegak utsujatmainchau wegawai, nua duwi aents senchi jauk akanka apusa kuitamainai.
Juju jata achimaka jaamunmak ima tutitja duka senchi tsuweamua nunuwai. Aents tsuweka jaak tepesua duka tsuwemu nagkaikim kampatum tsawan inagkeaki wegak tikishjaish ijunmainai.
¿Covid-19 achimaka inagkeakish iyashnumash wajuk juwanua?
Aents Covid-19 achimak inagkeaki  tutitag iyashjin dekapedaush ainawai.
Ditak kuwashat nantu waituinawai mayai shiig juwashbaunum, nunisag ujutbaunum, buuk najaimamunmashkam, ijagbau, aantsag kajimatbaunmashkam.
Ampijatin Juan Maria Herrero, nigka jata utsumatai aina nuna pachis autusu chichaak, mayai shiig juwashbaunum ima senchi waituinawai tawai.
Tujash juju aan senchi etamkug kakajus takat kashi kashinin takana dukesh takamainchau ekagtawai.
Yamaikik eke shiig dekantsui junika juwakbauwa dusha wajupa asaag megkaewa tawai.
Ampijatin Hector Deschle, jata anentainum achijata nuna pachis autina nuna chichaak, titu pujubaitsui, jiinki dawee senchi wekaemainai, dase senchi juki mayati wekaemainai  nunisaik yuwakjishkam yujag aidau aantsajik iju,eep,unkush wegantu aina nunuu tinamja yuwa pujumainai tawai.
Mayai eneja Covid-19 ajutkagtamu ejenawai tuina duka dekaskechui.
Aents Covid-19ven achimaku aina duka mayai jukitakama ima senchi waituinawai.
Ampijatin aidau chichainak, juni jamua duka tikish jataishkam aan jamainai tusa tuinawai.
Nua duwi dukap mayai eneja pujusjik kakajus ejebaitsui coronavirusash ajutkagtawash duka.
Ampijatin Organización Mundial Saludnumia aidau, juju jata ashi nugkanum tepea nuna diyaka nunu chichainak, mayai eneja Covid-19 ajutkagtamu ejenawai tuina duka dekaskechui waagki eke papii shiig autusa ejetishbau asamtai tuinawai.
Juju jata tepea nuwig, achimakaig takujik tukee epemaka wekaemainai aantsajik tuke shiig ikigmaja pujumainai.
Ampijatin Lauro Rivera chichaak mayai eneja Covid-19 ajutkagtamu ejenawai tuina nunak nishkam nunisag dekaskechui tawai. Aantsag etsejak, mayai eneamua duka ishamainai aents mayattakama waituina nuwig tusa tawai.
Uchi amuntsuamak jatanak kakajus achimamainchau wegawai, tujash yabai coronavirus tepea duwi dukug aidau uchi amustan ishamaidaush ainawai waagki Covid19ven uchin ustsukaig tuidau asag.
Tujashkam yabaikish,ampijatin aidau chichainak uchik muntsu muntsuakug jatanak kakajus jubaitsui tuinawai
Ayatak úchinak ampin aina nunu papii ausa ejetimu diyamunum chichaak, nuwa Covid-19 achimakuk uchin amuntsuakug kakajus jatanak utsubaitsui tawai. Tujash achiakushkam uchinak jatak najam takatsui nua duwi ishabaitsui.
Ampijatin ayatak úchinak ampin aina nunu chichainak, nuwa ejapjuk pujus Covid-19ven uchin inagkeatui nuniashkush uchigmak tuina duka eke shiig autusa ejetishbauwai tusa tuinawai.
Nuwa jata Covid-19ven achimakashkam uchijinak tuke kuitamainai.
Uchi yama akinauwa duka takusa pujam nunisag muntsu amuntsuam aan senchi wegawai.
Uchi jatan achimakai takuik, uchi achitsuk ikigmata ikigmamainai antsajik uchi achikjishkam nunisaik amuntsuata takujik epemaka amusmainai.
Kuitamamsam wekaesatajum Covid-19 achigmakai.
¿Untsumkujish nuniashkujish kantamkujish Covid-19vesh utsujatmainkait?
Adeagmi, Covid-19vek jata yamagmai, juka jatak shiig mayatmainchau ekagtawai. Juju jatak ujutam sawin tsekea nuwi utsumanui aantsag jachitbaunmashkam, chichamunmashkam, kantabau nuniashkujish untsubaunum.
Ampijatin José Luis Jimenez, Estados Unidosnumia juju jata Covid-19ven pachis shiig deka nunu chichaak, sawin jata ajamu aan senchi jimainai untsumka chichakuik tawai. Nua duwi kuwashat aents jata utsumainai.
Jata Covid-19vek wenunum jatan jiyawai tuinawai.
Aents Covid-19 achimak tsagaaju aidauk jata weniin aantsag nainishkam jintumainai, kuwim senchi najamama anmamtin. Ampijatin aidau chichainak juka ishamainchauwai waagki nigki megkaegau asa, tujash kakajus shiig yujumak yumainchau antsajik yumikesh shiig umumainchau ekagtawai tuinawai.
Aantsag aents weniin shagak jintumainush awai, nuniashkush idain ijus egtsekag jintumainshakam awai.
Ampijatin aidau juna pachis chichainak, yamajam jata coronavirusa duka, iina weniin sawin najanea nuna imijiawai tuinawai waagki.najamin achijatkag ebeskagtau asa aantsag tikish jata abaunum ijutkagtakushkam tuinawai.
Yacha wenun nuwigtu dain autusu aidau chichainak aents jata najamin achikam nuwigtu mayatmáinchau dekaptai weniin nagku awatuam mayatus pujusu aina nunuwai weniin jata achikam senchi waitmain aina duka tuinawai.
Ampijatin Españananmaya aidau, yacha dain autusu aidau chichainak, aents yamajam coronavirusan achimaku aidauk nii ashi kugkuamun emegkakajush ainawai.
Eke shiig dekantsui wajupa tsawan asag megkaewa duka, tujash ampijatin aidau juka ujumak nantu asa megkaemainai tuinawai.
Kuitamamsam wekaesatajum jata achigmakai.
¿Jata utsumatai aina nuna vacunaji pachisjish waji dekanua?
Vacuna aina duka iyashin yayawai, ayamkem najana aan senchi wajasti tusa, nuniu asa jata magkatumainun ayamkagtawai.
Nantu setiembre 2020tin, ampijatin aidau Organización Mundial Saludnumia, juka ijunag takau aidau iman juju jata ashi nugkanum tepea nuna diyaka nunu chichainak, juju vacuna aina duka sugkug nuniashkush sajampium, jata iyashin egtsekag ukata nunu achikam jimag nunisag kampatum millones tuke mijantin jinumainun imijiawai tuinawai.
Covid-19 pachisa diyaamak, jata utsumatai nuwigtu yamajam asamtai eke ampiji atsuja duka, ampijatin ashi nugkanmaya aidauk juna vacunajin aentsu iyashjin  aputus dekapenawai jatan dekaskesh achimamainchauwash ema aantsag iyashnash ebesmainchauwashit tusa dekawagtatus
Ampijatin aidau Organización Mundial Saludnumia chichainak, Covid-19 vacunaji shiig ejetiagmataig, dekatkau apugmain aina duka juju ainawai tawai: apag dukug muun aina nunu, juti apachi dukuchi aidau, nuwigtu aents játa anentain ajamu, nuniashkush beejin jau aidau aantsag ti kish iyashjinikish jaamu ajamu aidau wagkapa anu ainawai kakakchau aina duka nunin asamtai kuitamainai.
Kuitamamsam wekaesatajum jata achigmakai.
Vacuna aidau canceran sukagtawai tuina duka dekaskechui
Vacuna aidau jata ayaa nuna achimakaig tusa apugtai aina duka pegkegchau ainawai waagki nuwigki canceran sukagtumainai tusa augmatuinawai, juju jatak iyashi mamikiag jiintsui wainak iyashnum jiinui.
Juju augmatbauwa duka dekaskechui.
Ampijatin aidau jata yujak wee tusa aantsajik utsumaja weeg tusa kuitamabaun autin aidau chichainak, vacuna apusajik tsuwemainai nuniashkujish tutitag dekapmainai tujash duka ishamainchauwai tuinawai.
Ampijatin aidau iniasam ditash chichainak vacuna aina duka uchi jata rubéola, juka egtsekag iyashin ukatui, nuniaskush sugkug achikai tusa apututaiyai tuinawai.
Juju pachisa ampijtin Miro Rodriguez iniasam chichaak, nigka ampijatin yacha juna pachis autusui, vacuna aina duka tikish jatanak jiyatsui tine. Ishamainchauwai aantsag jata cancernash jiyatsui. Aents chicham nuninun tujamkug, ayatak waitan chichawai. Vacuna apusa jata achimamainchau nunismek jamamtuchu wajasa pujusta.
Kuitamamsam wekaesatajum jata achigmakai.
¿Ya ima senchi utsujatua Covid-19venash: uchika atsa muunka?
Kuwashat chicham jiinjae yamajam jata Covid-19 utsumamunmaya pachis.
Aents aidau chichainak uchi aina nunu ima wamak utsujatui muunjai apatka diyamak tuidaush ainawai. Tikish chichainak auk imanik utsujatuinatsui tuinawai. Tujash dekaskea duka eke shiig autusa ejetishbauwai.
Ampijatin Theresa Ochoa, nigka uchi aantsag uchi muumpaju aidaun mamikis ampiatatus ausauwai, nii chichaak shiig dekana duka uchi muunpaju aidauk covid-19nak muunjai betek utsujatuinawai tawai. Jata achikam imanik jaashkushkam, muunjai betek jatanak utsujatmain ainawai tawai.
Ampijatin Theresa Ochoa chichaak uchi jimag mijan ajamu nagkamas nuni muumpaju aina duka nujiin nunisag weniin kuitamkatatus tukee epemak yujasagti aga jiinkug tawai.
Aantsag chichaak yapiin achikai tusa kuitamainai waagki uwejin jata ajumain asamtai nuniak achimakma jatan jumainai tawai.
Vacuna aina nunu aishmagkun uchi akimainchau aantsag nuwa ejapjumainchau emawai tuina duka dekaskechui.
Ampijatin Silvia Bacalla chichaak vacuna aina duka aishmagkun uchi akimainchau aantsag nuwa ejapjumainchaukesh ematsui. Untsu jata infección tawa nunu ajamu asa nuniashkush aihsmag uchin tuke akimainchau asa, nuwashkam kaga asa nunimainai tawai.
Miguel Cobos, iwaku aina nuna pujutin autin, Ministerio Saludnumia etsejak, vacuna aina nunu aishmagkun uchi akimainchau emau aantsag nuwanashkam ejapjumainchau emawai tusajik papii autusa ejetimuk atsawai tawai.
Nunisag chichaak, vacuna apusamunmag aents iyashjiin ijumimujin mamikis najaimamain nuniashkush tsuwemainchakam awai tujash juka ujumak tsawan asa nagkaewai tawai.
Ampijatin ijunag takau aidau ashi nugkanmaya chichainak, vacuna aina duka ishamainjig atsujui, iyashnak ebesbaitsui, ayatak iyashi ayamken senchi emawai nuniak jata aina nuna depeteawai tusa tuinawai.
Inagnaku timi, eke papii autus emainawai jata cáncer aina nuna vacunajish nuwanash ejapjumainchauwash ema tusa dekaatatus.
Tujashkkam, Organización Mundial Salud, jata ashi nugkanum tepea nununa diyaka nunu chichaak, vacuna aina nunu nuwan jata cáncer aina nuna jiijui tusajik tubaitsui tawai.
Covid-19 vacunajin ashi aents apugmainai tuina duka dekaskechui.
Gobierno perunumia  Covid-19 vacunajin ashi aents apusati tusa tine tuina duka dekaskechui.
Juna chichaman pachis Ministerio Saludnumia shiig etsejak juju vacunaya nunak aents nii wakegau apugmainai tine,
Ministra Saludnumia Pilar Mazzetti juna pachis shiig etsejak Estado peruanok niina aentsjinak ashi Covid-19 vacunaji susatatus niimjawai, tujash maki makichik aents nii diisa ijumamainai tawai.
Ministerio Saludnum takau aidau chichainak aents vacuna apusau nuniashkush vacuna apusachu akuishkam niimjamuk atsawai tawai.
Alfonso Zavaleta, ampi aina nuna autusu nuwigtu Universidad Peruana Cayetano Hereda jintia nunu chichaak, aents vacuna apusati tusa waitkamuk atsawai tawai, tujash aents vacuna jukiu aina duka jata achimakash kakajus jamainchau ainawai tusa tine.
Juan Astuvilca, Colegio Médico Perunumia chichaak, iina nugkenig ampi aina duka aents waitkasaik dakitaigkik susamuk abaitsui tawai. Aantsag chichaak ampijatin aina duka ajantus diyawai aents shiig dekaa ampimatatus wakegau nuniaskush dakitaunashkam tusa tine.
Yugkuma ampiji Covid-19 achimaka umam senchi jamaina nuna imijiawai tuina duka dekaskechui.
Ampijatin Samuel Pecho chichaak ampi hidroxicloroquina, yugkum achimaka umutaiya nunu, jata yama achimaka umam aan senchi jamaina nununa imijiawai tuina duka dekaskechui tawai waagki eke shiig autusa ejetishbau asamtai.
Yabaikish, ampijatin ashi nugkanmaya aidau ausa ejetimu diyaam aents senchi jaakui ampimatainum jumaina nuna imijiawai tusajik tubaitsui tuinawai.
Kuwashat ampijatin Perunumia aidau chichainak ampi hidroxicloroquina Covid-19 achimakaig tusa nuniashkujish achimaka ampimatjai tusajik takabaitsui waagki dekaskesh tsuwajatuash duka shiig ejetishbau asamtai tuinawai.
Kuwashat Ampijatin tikish nugkanmaya aidau chichainak Covid-19 achimaku aidau najawe imanchauwa duka ayatak nigki titu tepesmatai kuitamkam nuwigtu ampijatin ampi susam umak aantsag ampijatin diisam, tsagawai tuinawai.
See tajime ubag kaig aidau juju chicham antukujum duwi.
¿Covid-19 achimak tsagajush wajuk kuitamamaina ainawa?
Papii autus ejetuinak Covid-19 achimak inagkeakiuk senchi pimpiamu ajawai tuinawai, aantsag mayat takama waitiawai, ujutui, nunisag ukunchi eketkamuji aidaunash najaimawai, detsepenashkam, bukeenashkam.
Mayat takama waitiamua duka suwachnum besegbau asamtai nunimainai. Juju nagkaemakuig, niimamain ainawai suwachish shijash dasenash juwa nuna dekatatus tuinawai ampijatin aidau.
Aantsag Coronavirusan achimak tsagaju aina duka imik muyamu ajuinawai, aantsag weetbaushkam, shiig anentaimainchau dekapenawai nuniashkush senchi kajimatuinawai.
La Organización Mundial de la Salud, institución que vigila la pandemia en el mundo, halló que otras consecuencias de haber tenido Covid diecinueve pueden ser la ansiedad y la depresión, que es sentirse muy triste por un largo periodo, o no tener ganas de hacer las actividades diarias.
Ampijatin aidau chichainak aents jata Covid-19 achimak tsagagku aina duka tuke diyaku amainai tuinawai nunik jau dekapmamkug ampijatnunum niimak wemainai.
Ubag kaig aidau, yabai juju jata tepea nununa pachisan ujaktajime:
Vacuna aina nunu aentstinu ADN awa nuna ebesmainai tuina duka dekaskechui.
ADN tuina duka aentstin iyashjin awai nunisag virus aina nuwishkam nuniu asa juju jata Covid-19 nuwishkam betek awai.
ADN aentsnumag niime wajuku atatua nuna inagkeatui.
Yabai vacuna Covid-19 achigkai tusa najanaina nunak ADN virusnumia jukiag aentsu iyashjin aputus achimamainchau ematatus dutikainawai.
Ashi nugkanum chichaman etsejen aidau juna takau aidaun iniasaje dutikam chichainak makishkish vacuna ADN juki tajanamua duka aentsnak ebesbaitsui nunisag ADN aentsdau tuke aja nunak yapagtubaitsui.
Vacuna ADN aputusbau aentsu iyashjin jata achimamainchau awasamtaig, iyash ADN virusnumia jukimua nunak nigki ajapeawai.
Juju vacuna aina nunak papii autusag ejegawaje tujash tikish jatanum, dutika ishamainchauwai tusa iwainakaje.
Vacuna ADN aputusa najanamu aina nunak eke ampimatai aina nuwig takainatsui waagki ampimamshakam virusnak maumainchau asamtai.
Organización Mundial Salud, ashi nugkanum jata tepea nuna diyaka nunu chichaak, juju vacuna aina duka senchi yaijatmainai waagki waamak kuwashat najanmain asamtai.
Jushakam dekami, vacuna Covid-19nu  najanatjai tusa 42 papii awayawaja nunui diyam ipak usumat vacuna ADN aputusa najanatjai tusa awayamui.
Kuitamamsa wekaesatajum jata achigmakai.
Ubag kaig aidau, yabai juju jata tepea nuna pachisan ujaktatjime:
Vacuna sugkug achimaka apugtai aina nunu jatan jiyawai tuina duka dekaskechui.
Ampijatin Manuel Espinoza, Ministerio Saludnumia, peruano aidauti jamamtuchu batsamnasti tusa diyaka nunu chichaak, vacuna sugkug kuchinum jinkiuwa nunu apusamak jatanak jiyatsui tawai.
Waagki aents jatan achimakai tusa yayawai nuniashkush aan senchi iyantai tusa.
Yacha ampijatin ashi nugkanmaya aidau chichainak juju vacuna sugkugdauwa duka ishamainchauwa aantsag shiig ampijatui tuinawai.
Vacuna apusa tsuweamuk nuniashkujish najaimana duka jata achimaka annatsui ayatak iyash kakakchamunum annawai.
Ampijatin Raúl Montesano chichaak juka ujumak aents nuninawai aantsag juka jimag tsawam asa nagkaewai tawai.
Ampijatin Montesano chichaak mijantinig juju vavuna sugkug kuchinmaya jinkiuwa nunu apusamak 290 mil aantsag 650 mil iman jinumaina nuna imijiawai tawai.
Ampi nampish ijintai aina nunu uwagmak Covid-19vek najamin achijattsui tuina duka dekaskechui
Organización Mundial Salud, ashi nugkanum jata tepea nuna diyaka nunu chichaak, ampi Covid-19 achimakaig tusa umamuk atsawai tawai.
Ampijatin dekapa amatsaig, ampi ivermectina, kuwashat uwaeka umakuik nuniashkuish waa waamak umakuik iyash ebesmainai.
Jushakam dekaata, iyashnum tejemainai, antsajik imumainai nuwigtushkam ijagmainai tusa Seguro Social Saludnumia etsejuinawai.
Ministerio Salud chichakug, ivermectinak ayatak aents Covid-19 achimak imanik jatsu nunu uwagti tibauwai tawai.
Ampijatin aidau chichainak ampi aidau umakuik ampijatin ampi mamikis uwagta timatai umumainai tuinawai.
Dekatkau dekami, juju yamajam coronavirusa duka mayattaiya adutu utsumanui, ninisjik sawin chichaku ajapeamunum, antsajik ujutbaunum, jachitbaunum nuniashkujish ejesabaunum.
Yumi jata ekemtuamu umaku achimamainai tusa papii autusa ejetimuk yabaikesh atsawai.
Organización Mundial Salud, jata aina nuna autin aidau chichainak, Covid-19vek yuminmak jatsuk pujumainai tusa papii autusa ejetimuk eke atsawai, waagki chichaku sawin ajapeamunum virus wega duka yuminum iyakug pachimnag megkaewai.
Ampijatin aidau etsejuinak virus yumi kuashat abaunum iyakug, namak aina nuwigkesh nuniashkush kucha muun aina nuwigkesh iyakug senchiji megkaewai tuinawai. Tujash, dasenum sawinnumia juyuituk wekaega duka jatanak utsujatmainai.
Nua duwi, virus yuminun iyagka utsujatmainchau akuishkam, aents aidaujai tikiju namaknum nuniashkujish kuchanmakesh maamuk ishamainai, waagki epematsuk maamu asamtai, virusa nunu dasenum juyuituk wekaegak jatan utsujatmain asamtai.
Covid-19 achimaku ataktu awagki achimabaitsui tuina duka shiig dekantsui.
Covid-19 tepeamtai, kuashat chichaman jiinainawai, nunui chichainak aents virusan achimak inagkeakiuk, jata achimakaig tusa kuitamamna nunak imanikag kuitamabaitsui waagki jatak kakajus ataktu achimainchau asamtai tuinawai.
Periodista OjoPubliconum takau aidau shiig iniimas dekawag juka dekaskechui tuinawai.
Juwi ujapaji wajuk awa:
Yacha aidau chichainak eke shiig dekantsui aents jata Covid-19 achimak inagkeakiush wajupa asag ataktu achimamainata duka tuinawai.
Aantsag juna jata achimak inagkeakiush tuke achimamainchauwash wega duka shig dekantsui waagki tikish virus Covid-19 betekmamtin aidaun autus ejetiag chichainak virusak ataktu achimamainai dukap nantu nagkaemakmatai nuniashkush mijan juwaku tuinawai.
Fernando Mejia, jata achimatai aidau autin Universidad Peruana Cayetano Heredia takaa nunu chichaak, jata coronavirus aina nununa achimak inagkeakiuk tuke achimaskek pujubaitsui.
Juju shiig dekatasa iniimam, Ruben Mayorga, Organización Panamerica Saludnumia chichaak, aents Covid-19ven achimak tsagaja duka ataktuk jatanak achimabaitsui tujash ashi betek nuninatsui, nua duwi aan senchi papii autusa emaku shiig ejetumainai tawai.
OjoPúblico juna shiig dekatatus ampijatin jata achimatai aidau tsuwajatnun iniasaje, Carlos Medinan, Camille Webb nuwigtu Fernando Mejianashkam, ditak Universidad Peruana Cayetano Heredia takainawai, dutikam chichianak Covid-19 achimak inagkeakiu akushkam ashi aentsuk tuke achimamainchauk wegatsui nua duwi jata achimakaig tusa kuitamamag antsajik kuitamamai.
Aneaku amainai Covid-19 achimaka inagkeakiu akujish kuwashat nantu juki wegakuik  ataktu achimamainai, nunin asamtai tuke kuitamamkauke amainai.
Inagnaku timi, juju tsawanta duwi diyam, eke shiig autusa ejetishhbauwai ants Covid-19 achimak inagkeakiu ataktu virusan achimamainchau wegauk.
¿Covid-19 dasenum achimanui tuina dusha wajuk dekame?
Juju jata tepeamtai, kuwashat chichaman jiinaiwai, nuwi chichainak, yamajam coronavirusak dasenum achimamainai tuinawai.
Periodista chicham etsegtainmaya OjoPublico, Perunumia; nuwigtu Chequeado, Argentinanmaya, juna chichaman shiig iniimas dekawaje nunik juwi ujapaji Covid-19 achimamun pachis:
Organización Mundial Salud, juju jata tepea nununa ashi nugkanum diyaka nu chichaak, jatak ima senchi achimanui ujutbaunum, antsajik jachitbaunmashkam nuniashkush chichamunum tawai.
Ampijatin Ciro Maguina, Universidad Peruana Cayetano Heredia taka nunu chichaak, ima senchi aentsu iyashjin wayaa virusak jatsuk pujawai.
Tujash, papii autusa ejegamunum diyaam virusak epenjamunum dase awa nuwi achimamainai.
Nantu abriltin, yacha aidau chichainak aerosol tutai aina duka, virus dasenum piipish juyuita duka, kampatum horas jatsuk pujumainai epemjamunmak.
Aantsag nuni pipish juyuituk wekaega duka ima dukap tsawan dasenum awai tawai.
Nantu juliotin, 200 ampijatin nuwigtu yacha ashi nugkanmaya aidau chichainak aents Covid-19 achimakuk nuwig ijunkug utsujatmainai tuinawai.
Nunisag chichainak, epemaka tuke yujastajum, atushat wajasa chichasta nuwigtushkam shiig ikigmagta tuinawai aantsag, takamunmashkan ujai takamainai dase wayati tusa, dutiksaik jegaa pujamunmash, papii augtai aina nuwishkam nunisaik ijuntai aina nuwishkam.
Juju 5 octubretin, yacha aidau chichainak dasenum jatak utsumamaina nunu senchi kuitamamainai waagki Covid-19 achimakuitak aents jainatsu nuwiya virus jiinki dasenum juyuituk wekaegak jatan utsujatui tuinawai.
Inagnaku timi, yacha nuwigtu takata ijuntug takau juna jatan diin ashi nugkanmaya aidau chichainak, epenja jega piipichinum ijunja kuwashat batsatbaunum, dasenum virus wekaega nunu achimamainai tuinawai.
¿Matikosh wajinma pegkejaita tuja, Covid-19 achimakaish wajuk tsuwamamainaita?
Juju jata tepeamtai, ajak matiko jata Covid-19 najawen imijiawai tusa kuashat chicham tabau awai.
Periodista OjoPúbliconum takaina nunu yacha ajakjai tsuwajatin aidaun iiniasaje aantsag yacha papii autusu aidaunashkam, nunik juwi ujapaji, ashi juju ajaka nuna pachis.
Distrito Yarinacocha, Ucayalinum, datsa tuke batsatkau Shipibo-Konibo aidau juunijag ‘Comando Matico’ tabaun najanawaje, juka tuke batsatkau tsuwamataiji aidaun takatainawai nuniak, aents Covid-19 achimakun ajak aidaujai nuwigtu ampijaishkam tsuwainawai tusa Jorge Soria, juna jintan niimjin augmatui.
Medicina Complementaria Seguro Social Saludnumia pamuke, Claudia Matos chichaak, yabaikesh autusa ejetishbauwai Covid-19 achimaka ajak umaku tsuwamaminuk tawai.
Tujash, ‘Comando Maticonum’ takaina nuna paan wainkagtatus wakegainawai waagki juju ajakash dekaskeash tsuwajata nuna ejetiagtatus.
Matiko pachisa augmatbaunum, ampijatin nuwigtu yacha Centro Nacional Salud Interculturalnumia aidau chichainak, kuwashat papii autusa ejetimu diyaam juju ajaka duka iyashnum iyagbaun emegkawai, kuwiman esamtikawai nuwigtu tejemchinashkam emegkawai tuinawai.
Aantsag ujuk emegkaktasa nuniashkush   iyashnum pukuamu esamtikatasa takatayai.
Inagnaku timi, matiko pachisa chichakuik dekas ajak etsaegtawai tumainai, aantsag tuke batasatkau aidau Covid-19 achimakag najawen imijidaush ainawai tujash dekaskesh jatanash utugkeawaki duka shiig autusaik ejetishbauwai.
Aan senchi autusa emamainai.
Perunumak Covid-19 ashi achimaju asa ataktuk achimabaitsui tuina duka dekaskechui.
Makichik ampijatin chicham etsegtainum chichaak, Perunumak Covid-19 achimaju asag ataktuk achimamainchau wajasaje tine.
Tujash, periodista OjoPúbliconum takau aidau shiig iniimas dekawag juka dekaskechui tuinawai.
Juwi ujaktajime wajuk awa:
Nagkamku timi, inmunidad colectiva nuniashkush inmunidad de rebaño tawa nunak kuwashat aentsu iyashjin jata wainmainchau wajasmatai tuinawai waagki jata achimak inagkeakiu asa ayamke senchi wajasa ataktu achimamainchau weenak.
Nunikmatai, jatak kakajus utsunimainchau wenawai.
Juna autin aidau chichainak, kuashat aents jata achimamainchau wena duka junisaik utsuniamunum aaninatsui waagki aniakuik senchi jinumain asamtai ayatak vacuna ijumi jatak achimamainchau wemainai.
Nua duwi, juwig jatak achimamainchau wajasji tusajik tubaitsui, waagki eke shig ejetuinashbau asamtai.
Tujash, ampijatin aidau junak eke autuinawai shiig dekawagtatus. Aantsag.
Ampijatin Manuel Loayza, Ministerio Salud taka nunu chichaak, juju ashi iina nugken betek nagkaemamainai tusajik tubaitsui waagki maki makichik aents batsatkamujinig betekak jatak nagkaemachu asamtai.
Ampijatin Juan More chichaak jatak achimabaitsui tusajik tubaitsui waagki Covid-19 yamajan jata shiig dekashbau asamtai, diismi aents jata achimakush wajupa dukapek achimaskesh pujumainaita, nuniashkush wajupa asag ataktu achimamainaita nunisag virus ajamush wajuk dekamainkita eke shiig ejetishbauwai.
Aantsag, Organización Mundial Saludnumia chichaak, tuke kuitamamkauke amaina tawai: ikigmaku, epekama wekaeku nunisaik kanaka wajasa chichaku.
Nua duwi, Perunumak Covid-19 ashi achimaju asa ataktuk achimabaitsui tuina duka dekaskechui.
Numi eucaliptonmaya aniashkush cedronnumia wiya jiiki najanamu Covid-19 maawai tuina duka dekaskechui.
Makichik video chicham etsegtainum jiinawai, nuwi chichainak, eucaliptonmaya aniashkush cedronnumia wiya jiina nunu virus Covid-19 sukagta nuna mawai tuinawai.
Tujash periodista OjoPúbliconum takaina nunu juka dekaskechua nuna ejentaje. Juwi ujaktajime:
Yujumkan ampijai dekas pegkejashit tusa diin aidau, Estados Unidosnumia, ampi aidau shiig takantsati tusa diin aidau, numinmaya wiya jiikbaun sujuidaun 13 chichaman susabi waagki jata tepeamtai juju dekas Covid-19 achimakbaunmak etsaegtawai tuidau asagmatai, tujash shiig autusa ejetishbau aig.
Tikish nugkanmaya universidad aidau 2018tin papii ausag agakbau ayawai, nuwi etsejuinak numinmaya wiya jiikbau mejeasaik jamamtuchu pujumaina tusajik tubaitsui waagki shiig autusaik ejetishbauwai asamtai tuinawai.
Nantu Agosto, mijan 2020tin, yacha aidau chichainak numinmaya wiya jiikbau kugkuaku yamajam coronavirus achimaka jakuish tsagaumainai tuina duka autusaik ejegashbauwai tuinawai.
Dekau amainai, awai aents juna numinmaya wiya jiikbau aidaun takasa tejemain, aniashkush shig mayatmainchau depakmain ainawai.
Nua duwi numi eucaliptonmaya aniashkush cedronnumia wiya jiiki najanamu Covid-19 maawai tuina duka dekaskechui.
Aents Covid-19 najamin achimakchamu asa jatsu duka jatanak utsujatmaitsui tuina duka dekaskechui.
Juju jata tepeamtai nagkamas, Covid-19 najamin achimakchamu asa jatsu duka jatanak utsujatmaitsui tusa tuinawai.
Tikish nugkamaya chichaman etsejin aidau, Maldita.es  shiig iniimas deka juka dekaskechui tawai.
Juwi ujaktajime:
Jata Covid-19vek bete-betekat jachataiyai.
Awai aents jaak bukun ujutu, tsuweau aantsag iyashjin najaimak jau.
Tuja awai aents juju najaimamu atsugbau, juni jaina duka asintomático tutaiyai.
Sonia Zúñiga, Nuwa yacha Españanmaya, jata autin chichak, juu virus aina duka eke magkagtutsuk mayattainum yujawai, nuniu asa aents achimaku jachitbaunum, ujutbaunum aniashkush chichakui utsumamainai, tawai.
Ingenieria química jintinkagtin William Ristenpart chichaak, ima chichakuikesh virusak utsumainai sawin piipish jina nuwi tawai.
Organización Mundial Salud, jatan ashi nugkanum tepea nuna diyaka nunu chichaak, jatak utsumamainai aents achimakuitak eke jatsu nuwiyashkam.
Nua duwi, aents Covid-19 najamin achimakchamu asa jatsu duka jatanak utsujatmaitsui tuina duka dekaskechui.
Yawa nuwigtu bishu aina nunu Covid-19ven utsujatui tuina duka dekaskechui.
Covid-19 tepeamtai nagkamas kuwashat chicham awai, bishu nuwigtu yawa aina dusha yamajam coronavirusnash utsujatmainashit tusa.
Chichaman etsejin ashi nugkanmaya aidau shiig iniimas dekawag juju tagku aina nunu jata coronavirusan utsujatmainai tusa shiig autusa ejetimuk atsawai tuinawai.
Periodista OjoPúbliconmaya aidau juwi ujapaji:
Tagku jegaa batsata nunu yamajam coronavirusan achimakush asae, tujash aentsnumia achimaku amainai tuinawai, tagkuk jatanak jiyatsui.
Wajuk Jamamtuchu pujutaiyaita nuna diyak takau aidau, jata yujakai antsag wajuk kuitamamkuiya achimamainchauwaita nuna diin aidau chichainak, kuntin aina duka virus Covid-19 sukagta nunak utsujattsui, eke shiig autusa ejetishbauwai tuinawai.
Bishu aina nunu juju yamajam coronavirusan wamak achimamainai tusa papii autusag dekawaje.
Wajuk jamamtuchu pujumainaita nuna ijutug takau aidau chichainak aents Covid-19 achimakuk tagkunak adigbaitsui, senchi jaakugkesh atsa imanik jaashkushkam, dutikak kuntin jegaa batsata nuna kuitamaina
Inagnaku timi, yabai diyam, tagkunmayag Covid-19vek kakajus achimabaitsui.
Eke shig autus ejetuinatsui tikish kuntin aina dusha yamajam coronavirusnash achimamainash aina.
Nua duwi, kuntin aina nunu, yawakesh antsag bishukesh, Covid-19ven utsujatmainai tuina duka dekaskechui.
Aents Covid-19 achimak iinagkeakiu aidau ayamke ajawai nuniak bakichik mijan ataktu achimatsuk ejemainai tuina duka dekaskechui.
Bakichik pamuk región Arequipanmaya chichaak aents Covid-19 achimak inagkeakiuk bakichik mijan virus ataktu achimamainchau wegawai tine. Periodista OjoPúbliconmaya aidau shiig iniimas dekawag juka dekaskechui tuinawai.
Juwi ujaktajime:
Jata achimachu achimaka inagkeakbaunmak iyashik ayamken najanui nuniak jata ataktu achimainchau wegawai.
Yamajam coronavirus tepea nunu diyamak, eke shiig dekantsui aents juna jata achimak inagkeakush wajupa tsawan asag ataktu awagkish achimabaitsuita.
Ashi nugkanum wajuk jamamtuchu pujamainaita nuna diinak takaina nunu, jata yujakai aantsag wajuk kuitamamkuya achimamainchauwaita nuna jetemjin aidau chichainak, aents Covid-19 achimak inagkeakiu aidauk ataktu awagki achimamain ainawai, waagki ayamke najanamua duka wamak kegkaewai tuinawai.
Ampijatin Juan More, virus aina nuna autin chichaak, tikish coronavirus aina nunu achimaka inagkeakbaunmak ayamkeg 6 nantu nuniashkush bakichik mijan jata ataktu achimainchau wegawai.
Tujash coronavirus Covid-19 sukagta duka eke shig dekajuashbauwai tawai.
Pappi autus dekawag chichainak aents Covid-19 achimak inagkeakiu ayamkeg kampatum nantu asa megkaewai tusa tuinawai.
Nua duwi, aents Covid-19 achimak inagkeakiu aidau ayamke bakichik mijan jata ataktu achimainchau emawai tuina duke dekaskechui.
Chicham akuptai 5G aina nunu jata covid-19ven jiyawai tuina duka dekaskechui.
Internetnum chichainak chicham akuptai 5G aidau yamajam jata Covid-19nak jiyawai  tuinawai.
Ashi nugkanmaya aidau juna chichaman shiig iniimas dekawag juka dekaskechui tuinawai.
Periodista OjoPubliconmaya juwi ujapaji:
Juju augmatbauwa duka chicham akuptai 5G tutaya nunu aentsu iyashjin ebeseak jata cancernash sukagtumainai tabaunmaya jinui.
Tujash Organización Mundial Saludnumia chichaak juka dekaskechui tawai waagki juju chicham akuptai aina nunu ebeskagtumainai tusajik shiig autusa ejetishbauwai tawai.
Aantsag, kuwashat autus dekawaje juju yamajam coronavirus jata Covid19 sukagta duka tuke nigki nagkamnau
Junashkam, Organización Mundial Saludnumiashkam chichainak chicham akuptai 5G aina duka covid19nak jiyatsui tuinawai.
Tikichish pachisa timi, juju jata duka ashi tikish nugkanmash jegawai, juju chicham akuptai apusashbaunmashkam, nua duwi juju chicham akuptai 5G aidau Covid19 jiyawai tuina duka dekaskechui.
Inagnaku timi, chicham akuptai 5G aidau senchijiya duka jatanak jikig utsujattsui, antsag iyashnash kakakchau emamtaig jata covid19vek atsa tikish jatakesh achimain webaitsui.
Nua duwi, chicham akuptai 5G aina nunu jata Covid19ven jiyawai tuina duka dekaskechui.
Vacuna aina nunu metal aidau iyashin ebesmain ajawai tuina duka dekaskechui.
Redes sociales aina nuwi chichainak vacuna aina duka metal aidau ishamain ajumainai antsag iyashin ebesmain pegkegchau ajawai tuinawai.
Tujash periodista OjoPubliconmaya shiig inimas ddekawag juka dekaskechui tuinawai.
Aluminionmaya wee jina duka vacuna aina nunu shiig aetsun etsagaumain emewai tujash shiig dekapasa apusamu asa iyashnak ebesbaitsui.
Tikichish timi, vacunajai apatka diyam yutai aina nuwiya aluminio ima senchi jujutmamainai.
Vacuna pachisa augmatbaunum chichainak mercurio ajumainai tuinawai wagki timerosal tabau aputusbau asamtai, nua duwi ishamainai tuinawai.
Formol tutaya dushakam vacunanmak awai tujash shiig pipish dekapamu.
Juka iyashnum formol tuke auwa nujai dekapamak aan piipish ajawai.
Ampijatin Hernando Torres OjoPúblicon ujak tine vacuna aina duka aentsnak senchi yaigke jata achikai tusa.
Antsajik timi, juju chicham aina duka shiig autusa ejetishbau ainawai.
Nua duwi vacuna aina nunu metal aidau iyashin ebesmain ajawai tuina duka dekaskechui.
Sugkuja ampiji aina nunu Covid-19 achimaka umam etsaegkagtawai tuina duka dekaskechui.
Redes sociales aina nuwi sugkuja ampiji aina nunu Covid-19 achimaka senchi jaku umam yaijatui tuinawai.
Tujash periodista OjoPúblico takaina nunu shiig iniimas dekawag juka dekaskechui tuinawai. Juwi ujaktajime:
Dekatkauk timi, ampi apronax nuwigtu aspirina aina duka sugkug achimaka jaku imijkatasa kujatai ainawai, tujash Covid-19 achimaka jamunmak yaijattsui.
Juna jatan mamikis autusu Organización Mundial Saludnumia – juju jata tepea nuna ashi nugkanum diyaka nunu - OjoPúblicon ujak tine, Covid-19 achimaka senchi jamunum iyash ayamjumkatakama ayatak ashi iyashin imuntikawai tine, tujash nunak nii nunimain nuniawai.
Nua duwi yacha jatan autusu aidau chichainak juka sugkuja ampijijaig ampimabaitsui tuinawai.
Ampijatin aidau chichainak Covid-19 imanik najamnuchu achimakaik sugkuja ampiji aina nunu kujaku jata imijmainai tuinawai.
Tujash juka ampijatin aidau tujaamatai kujamainai waagki shiig dekapatsuk kujamak iyashin ebesmainai.
Ministerio Salud juju jata achimakaish wajuk tsuwamamainaita tusa umikbainum etsejak, aents wiyajuk jau aidau, numpe shiig takashbau nuniashkush numpe yumiku aidau juju jatai jainashkuig, ayatak Covid-19 najamnuchu achimak jaunak juju ampijai tsuwamaminai tusa mamiksag tatsui.
Tujashkam adeagmi, ashi ampi aina duka ampijatin shig diisa dekapa amasbau amainai
Aniaku iina iyashji shiig kuitamku jamamtuchu pujumainai.
Nua duwi, sugkuja ampiji aina nunu Covid-19 achimaka umam etsaegkagtawai tuina duka dekaskechui.
Aentsu numpe Covid-19 achimamainchau emawai tuina duka dekaskechui.
Chicham awematai aidaunum chichainak  aentsu numpe coronavirusan achimamainchaush awai tuinawai.
Tujash periodista tikish nugkanmaya nuwigtu OjoPúbliconmayashkam juna shig inimas dekawag juka dekaskechui tuinawai.
Juka juni awai:
Aentsnak baki bakichik numpe ajawai, juju diyamak ima senchi wainnawai: numpe A ajamu nuniashkush O ajamu.
Chicham awematainum chichainakug aentsu numpe O ajamuk Covid-19ven achimabaitsui tuinawai.
Yacha aidau papii autus ejetiag chichainak aents numpe A ajamuk Covid-19ven achimakag sencha jamanai tuinawai.
Tujash, juka yama autusa emamu asamtai dekasek jata achimamainchauwai tusajik tubaitsui.
Ampikatn aidau chichainak juka yama autusa emamu asamtai aintsajik aents jata achimakuk tsuwabaitsui tuinawai.
Tikish coronavirus aidau papii autusa ejetimunum etsejuinak, aentsu ayamke numpa B nuniashkush numpa O ajamuk jata wainmainchau emawai.
Tujash juju autusa ejebaunmag duka shig kuitamsa epeni takaschamui antsag Covid-19venmak dekapsashbauwai.
Juka eke shiig autusa ejetishbauwai tusa tuinawai.
Inagnaku timi, yabaikish juju papii juna pachis autuina duka baki bakichik aentsu numpe aina nunu Covid-19ven  achimamainchau emawai tusajik shii autusjik ejetishbauwai.
Papii autin aidau chichainak ashi aentsuk baki bakichik numpe ajakush Covid-19 achimakaig tabaunmak betek kuitamamainai: atushat wajasa chichaku, epematai apusa aantsajik ujutku atsa jachitkuishkam epemaka nunimainai.
Nua duwi Aentsu numpe Covid-19 achimamainchau emawai tuina duka dekaskechui.
Ampi sugkug achimaka kujatai antsag iyaja umutai aina dushakam, Covid-19 achimaka jinumainun etsaegkagtawai tuina duka dekaskechui.
Aents ampijatnashit nunu shig dekajuashbau chichaak, sugkuja ampiji antsag iyaja ampimatai aina dushakam, Covid-19 achimaka jamaina nuna etsaegkagtawai tusa tawai.
Tujash periodista OjoPúblico takaina nunu shiig inimas dekawag juka dekaskechui tuinawai.
Dekatkauk titajime, iyaja ampimatai ampi ibuprofeno antsag sugkuja ampiji aina duka iyash najaimamunum yaijatui, nunisag buuk najaimamunum, tsuweamu bikipagtasa nuniashkush tsetsek achimaka, sugkug imanchau aina nuwishkam.
Ampijatin Fernando Mejía, Hospital Cayetano Heredia Limanmaya chichaak, juju ampi aina duka Covid-19 achimaka jaaku, najaimamu imikatas umutaiyai tujash, bakishkish imijiatsui virus iina iyashjin wayaa yujaka wega nunak.
Ampijatin Manuel Espinoza, Ministerio Salud taka nunu chichaak, eke autusa ejetishbauwai, ibuprofeno nuwigtu sugkuja ampiji aina nunu Covid-19 achimaka umam senchi jinumainun nuwigtu senchi jamainun imijiawai tusajik.
OjoPúblico yacha ashi nugkanum agagbau aina nuna ijumag diise dutikam bakishkish ibuprufenok nuwigtu sugkuja ampiji aina dukeshkam aents Covid-19 achimak senchi jaunak tsupiatsui tine.
Nuwigtushkam, juju yacha aidau ampj ibuprofeno pachis agagbau diyamak juka ampik bakishkish yaijattsui tuinawai, ayatak aents covid19 achimak jaunak an sechi  awenui.
Nua duwi ampi sugkug achimaka kujatai antsag iyaja umutai aina dushakam, Covid-19 achimaka jinumainun etsaegkagtawai tuina duka dekaskechui.
Etsa sukumamak Covid-19 achimabaitsui tuina duka dekaskechui
Juju jata tepeamtai, etsa senchijish nuniashkush senchi sukutnunmash juju yamajam coronavirusash jamainashit tusa chichasaje.
Latam Chequea, ashi nugkanum shig inimas dekau aidau, OjoPúblicoshkam achitka nunu, ijuntus jusha dekaskeashit tusa shig inimas dekawag juka dekaskechui tusa tuinawai.
Periodista OjoPúbliconmaya juwi etsejuinawai wajuk awa:
Yacha aidau rayo ultravioleta tutaya nuna autus ejetuawag chichainak juka virus aidaunak nii maamun maumainai tusa tuinawai.
Antsajik dekami, luz ultravioleta tutaya nuwi coronavirus apusamak jawai, Covid-19 sukugtanina dushakam, tujash nii nunimain nuniawai.
Juka ayatak laboratorionum egkea apusa, dekapsamui, tujash juju virusak aentsu iyashjinik apusajik dekapsashbauwai.
Rayos ultravioleta aina duka shig kuitamka waji aidau tsuwamjatasa takataiyai, juka antsag aentsnumash betek amaina tusajik tubaitsui.
Nua duwi sukutnunum nuniashkush etsa sukumaku Covid-19 achimabaitsui tubaitsui.
Nua duwi, etsa sukumamak Covid-19 achimabaitsui tuina duka dekaskechui.
Iyashi ayamke senchi ajam aents jamamtuchu aidauk Covid-19ven kakajus achimabaitsui tuina duka dekaskechui.
Redes sociales aina nuwi chichainak, iyashi ayamke senchi ajamuk yamajam jata coronavirusnak achimabaitsui tuinawai.
Tujash periodista OjoPúblico takaina nunu shiig iniimas dekawag juka dekaskechui tuinawai.
Ujaktijime wajuk awa:
Dekatkauk titajime, célula nuwigtu tejido aina nunuwai iyashin jamamtuchu ema duka, juju ainawai jata iyashnum waitaish ayamja duka nuniak iyash kakajus jata wainmainchau wegawai.
Ampijatin Manuel Espinoza, Ministerio Salud taka nunu chichaak, iyashi ayamke senchi ajamuk kakajus Covid-19ven achimabaitsui tuina duka dekaskechui tawai, wagki jata yamajam asamtai iina iyashjig eke ayamken najanchau asa.
Nunisjik timi, ashi ayamjumtai iyashnum ajutkagtawai tujash duka jata Covid-19ven achimamainchaukesh ematsui.
Juju jata achimakaig tusa kuitamamaina duka ikigmamu, ika wajasa chichaku, nuwigtu epemaka ujutku, jachitkujishkam.
Nuwigtushkam eke dekantsui Covid19 achimak inagkeakuish wajupa tsawan pujusag ataktu awagkish achimamainaita.
Nua duwi, Iyashi ayamke senchi ajam aents jamamtuchu aidauk Covid19ven kakajus achimabaitsui tuina duka dekaskechui.
Aents Covid-19 achimaku pinakumtija jega aepsam tsagawai tuina duka dekaskechui.
Bakichik video redes sociales aina nuwi jikbaunum chichainak, ampimatainum aents jaidau piyakagmataig, aents Covid-19ven achimakuk pinakumtija 16 horas jegaa aepsam tsagawai juju virus achikam pasun ayamushkam tusa tuinawai.
Tujash periodista OjoPúblico takaina nunu shiig inimas dekawag juka dekaskechui tuinawai.
Ujaktajime wajuk awa:
Aents jata achimak mayatmainchau dekapea nunu pinakumtija aeptaiyai tsuwagtasa, tujash juka dase sukagtutai najanamujai dutiktaiyai.
Neumólo aidau Oscar Gayoso, Hospital Cayetano Heredia taka nunu, nuwigtu José Luis Cabrera Clínica Internacional Limanmaya chichainak, pinakumtija aepsa aents tsuwagta takuik, jata Covid-19 achimaka tsuwamatai ampi aina nunujai apatka tsuwaku takamainai, waagki dutiktsuk Covid19 achimaka tsuwamamak kakajus tsagaubaitsui.
Ampijatin aidau agagbaun OjoPúblico diise dutika chichaak aents jau pinakumtija aepsa tsuwagta takuik shiig kuitamka dutika dase aputusa nuwigtush tikish ampi aidaujaishkam tsuwamainai.
Bakishkish aents jau ayatak pinakumtija 16 horas aepsa, dase sutsuk nuniashkush dase sutai najanamu apututsuk, Covid19 achikam pasun ayamtaig kakajus tsuwabaitsui.
Nua duwi, Aents pinakumtija 16 horas jega aepsam Covid-19 achikam pasun ayamtaish tsagawai tuina duka dekaskechui.
Nugka iditken jegamkamunmak Covid-19vek achimabaitsui tuina duka dekaskechui.
Redes sociales aina nuwi chichainak Covid-19 achimakuk nugka iditken jegamkamunum kuitamamainai tusa tuinawai waagki antena telefonía 5G jata utsujatmain asamtai.
Tujash periodista OjoPúblico takaina nunu shiig inimas dakawag juka dekaskechui tuinawai.
Dekatkau titajime, Organización Mundial Saludnumia, jatan ashi nugkanum diyaka nunu chichak, virus aina duka ondas radionum atsa antena telefonía 5Genmakesh wegatsui tawai.
Kuashat juna chichaman dekaskeashit tusa din aidau etsejuinak, telefonía móvil jukitasa awajamunum jata Covid19 jinui tuina duka dekaskechui tusa etsejuinawai.
Ampijatin Fernando Mejía, Hospital Cayetano Heredia taka nunu chichaak, ashi aentstik jatak achimamainai, nugka iditken jegamkamunum pujakuishkam nuniashkujish yaja pujakuishkam, nuni kuitamamkata tusa tabau betek umiashkujik.
Ampijajtin, jata achimatai aina nuna autin, Augusto Tarazona, Colegio Médico Perunumia chichak, nugka iditken jegamkamunum pujamuk ishamainai.
Wagki epenjamunmak ima shig jata achimamainai dase wayachu asamtai tusa yacha aidau autus dekawaje.
Shig kuashat ampijatin nuwigtu yacha ashi nugkanmaya aidau chichainak, epenjamunum pujakuik, dase shig wayashbaunmag nuwigtu aents kuwashat nuwi ijunbaunmag jata achimamainai.
Nua duwi jeganmak, unuimatainmag, ampimatainmak nuwigtu aents kuwashat ijunaina nuwig shig ujagbau amainai dase wayati tusa.
Nua duwi nugka iditken jegamkamunmak Covid-19vek achimabaitsui tuina duka dekaskechui.
Epemaka mayattai apusa mayatku tikish jata jiigmamainai tuina duka dekaskechui.
Redes socialesnum video jiinak epemaka mayattai aina nunu apusa wekaekujik tikish jata jiigmamainai tuinawai.
Tujash periodista OjoPúblico takaina nunu shiig iniamas dekawag juka dekaskechui tuinawai.
Ujaktajime wajuk awa:
Ampijatin Eduardo Gotuzzo, Universidad Cayetano Heredia taka nunu, OjoPublicon ujak, hongos nuwigtu bacteria aina duka epemaka mayattai bakichik tsawan apusamunmag yujabaitsui, duwi juju chichama duka dekaskechui.
Untsu epemaka mayattai jaash najanamu aina duka shig jabogjai nijamainai nuniashkujish yumi sukutnujai.
Antsag, neumólogo Jose Luis Cabrera, Clínica Internacional taka nunu chichaak, epemaka mayattai aina duka kashi kashinig apugkmash ishamainuk atsawai shig kuitamsa apugmak.
Shiig ikigmaja achimainai nuwigtu aga jinku apusajik shig nijaka ukumainai.
Organización Mundial Salud chichaak epemaka mayattai shig nijakam apusatajum tawai aantsag chupiakuishm, bika wegakuishkam wamak yapajiata tawai.
Tujash epemaka mayattai ibachik apugbauwaikik tikish jata jiigmamainai tusag tatsui.
Nua dui epemaka mayattai apusa mayatku tikish jata jiigmamainai tuina duka dekaskechui.
Ampi numpa kantekmatai umutai, covid19 achimaka umakuish wajukbaitsui tuina duka dekaskechui.
Redes sociales aina nuwi nuwigtu radionmashkam chichainak warfarina, ampi numpa kantekmatai umutai, bakichik uweja amua nuwigtu tikichin uwejan jimajan ijuk tsawan Covid 19 achimaka umakuik wajukbaitsui tuinawai.
Tujash periodista OjoPúblico takaina nunu shiig inimas dekawag juka dekaskechui tuinawai.
Dekatkauk titajime, ampi warfarinak numpa kantekai tusa umutaiyai antsag numpa iyashnum kantekmatai emegkaktasa umutaiyai.
Aiksajik umutaiyai numpá jintiin kanteka akijuamtai, butsuk kajinkamtai, nuwigtu númpa kanteka suachin
Tujashkam, ampijatin Fernando Cauvi, numpa autin Hospital Edgardo Rebagliati Lima taka nunu OjoPublicon ujak, ampi dekapa umashkujik dujinum numpa puwamainai, wenunmashkam, butsuknumshakam antsajik ampugnumashkam. Antsag aents warfarinajai ampimak puja nunu senchi iyashjin ajinkug nuniashkush umimkug numpa senchi puwaja jamainai tine.
Antsajik jushaka dekami, ampijatin Juan Montoya, Hospital III Goyeneche Arequipanmaya chichaman apujak, Covid-19ven achimak, ampijatnun dekamtiktsuk, juna ampin uwag nujiin puwaun tsuwagjai tusa tine.
Covid19 achimaku wajuk tsuwamainaita nunu aintsa takatai diyamak, warfarinak juwig tsuwamataiyai tusajik tichamui.
Inagnaku timi, ampijatin dekatsaig, ampi numpa kantekmatai umutai,bakichik uweja amua nuwigtu tikichin uwejan jimajan ijuk tsawan umamak ebeskagtumainai.
Nua duwi ampi numpa kantekmatai umutai, covid19 achimaka umakuish wajukbaitsui tuina duka dekaskechui.
Covid 19 achimaka pisco, cebolla, ajo, eucalipto nuwigtu  ajeg aina nunu pachimja umaku tsagaumainai tuina duka dekaskechui.
Bakichik video redes sociales aina nuwi jikbaunum etsejuinak covid19 achimaka  iditaik nagkamsa ampima ajakbaujai tsuwamakuik tsagaumainai tuinawai.
Tujash periodista OjoPíblico takaina nunu shiig iniamas dekawag juka dekaskechui tuinawai.
Juwi ujaktajime wajuk awa:
Universidad Cayetano Heredia Farmacia nuwigtu Bioquimica jintigkagtin, Alfonso Zaval , OjoPublicon ujak tine, juju tsuwamatai pachisa augmatag duka sugkug achimaka jaku tsuwamagtasa takataiyai tujash Covid-19 achikam pasun ayamtaig ampibaitsui.
Wagki Covid-19vek sugkug shikmaku ujuttiama annuchui ayatak suwachin imumtikawai.
Duwi, bakishkish ajok, cebollak, ajejak atsa eucaliptokesh Covid-19 achimaka ajinik yaijatbaitsui.
Colegio Químico nuwigtu Farmacéutico Limanmaya pamuke, Javier Llamoza, OjoPúblicon ujaak, yabaikesh ampi nuniashkush ajakkesh ejetuntsui juju jata coronavirusan achimak jau tsuwamainnak.
Nuwigtu Llamoza chichaak kakajus ampi aina duka ajakjaigkesh nuniashkush iinia ampi aina nujaigkesh yapajibaitsui.
Waagki ajejak, ajoshkam nuniashkush eucaliptoshkam kakajus ampi betek dekapa najankamua ibatikaik najanbaitsui.
Nua duwi Covid 19 achimaka pisco, cebolla, ajo, eucalipto nuwigtu  ajeg aina nunu pachimja umaku tsuwamaja tsaugaumainai tuina duka dekaskechui.
Nampish ijinatasa umutai covid19 achimaka umamak iyashnak ebeskagtubaitsui tuina duka dekaskechui.
Redes sociales aina nuwi chichainak ivermectina, ampi nampish ijintain covid19 achimakag umuina duka iyashnak ebeseatsui tuinawai.
Tujash periodista OjoPúblico takaina nunu shiig inimas dekawag juka dekaskechui tuinawai.
Juka juni awai:
Aentsdauwa duka kujataish nuniashkush umutaish awai, mamu abutuamtai ijinatasa nuniashkujish tema matasa.
Ampijatin Juan Celis, jata wamak utsumatai aina nuna dekau, Hospital Regional Loreto taka nunu chichaak, ivermectina uwaeka uwagmak iyashnak ebesmainai tawai.
Jusha wajuk awa tusa OjoPúblico iniase, dutikam nii chichaak aents juna uwaju tuke imanag taun wainkajai tawai
Seguro Social Salud Perunumia ujajatak Ivermectina kuntindauwa nunu umakuik jiinum kusunui tawai antsag  yaap najaimanu, wakeshkam. Nunisag imunui, ijagnawai, tsuwenui nuwigtu senchi tejenui tawai.
Nunisag, German Malaga, ampijatin Hospital Cayetano Heredia taka nunu chichak, juka ampik akapen ebeseawai nuwigtu ashi iyashin ebeseawai tine.
Inagnaku timi, ivermectinak iyashnak ebeseawai tujash ashi aentsnak dutikatsui. Uwaeka umakuik tuke besemainai.
Nua duwi nampish ijinatasa umutai covid19 achimaka umamak iyashnak ebeskagtubaitsui tuina duka dekaskechui
Tumbesnum jata Covid-19 achimakbaunum 13% iman jinawai tuina duka dekaskechui.
Tujash periodista OjoPúblico takaina nunu shiig inimas dekawag juka dekaskechui tuinawai.
Imania jinamu tawa duka aents jata achimak jina nunu procentajenum jiyamua nunuwai.
Jujuwa nuig, congresista chichakbauwa nunu diyam, Tumbesak ayatak 5% iman jinamu ajibi Covid-19 achimakbaunum tusa Ministerio Salud tine.
Director regional Salud Tumbesnumia, Harold Burgos,OjoPúblicon ujaak tine, yabaikesh Covid-19 achimaka imanika jinamuk atsawai, congresista tawa imanika jinamuk atsawai.
Antsag, tsawam nagkaemakiagma duwi juju jata achimaka jinamua duka 12% iman wajasme, tujash shiig imimsa chicham deka jikchamu asa.
Congresista Puñok wika dekas chichajai tusa tine  nuniak Tumbesak 13% iman jinamu asabi wagki aents juna jatan dekas achimak jakau dekajuamu nuwigtu shig dekajuashbau Covid-19nash achimak jakaja nunujai ijumja diyam iman kuwashat jinae tine.
Tujash jinamun din audai iniasam chichainak juka dekaskechui tiaje.
Waagki aents Covid-19 achimak jakau shig ejetishbauwa duka shig ejetuskek dekas anu jatan achimak jakae tubaitsui tusa OjoPúblicon ujakaje yacha Universidad Peruana Cayetano Heredia nuwigtu Ministerio Saludnumiashkam.
Por tanto, si bien alguna vez Tumbes tuvo cerca del trece por ciento de letalidad por Covid diecinueve, actualmente no registraba ese porcentaje, por lo que la afirmación del congresista Puño es engañosa.
Yabai Coronavirus jinki nunu jata VIH ajawai tuina duka dekaskechui.
Redes sociales aina nuwi etsejuinak jata coronavirus yabai jinki duka Virus de Inmunodeficiencia Humana (VIH) ajawai tuinawai.
Tujash periodista OjoPublico takau aidau shiig inimas dekawag juka dekaskechui tuinawai.
Juka juni awai:
Juju wainak chichama duka jinkine wagki papiin uminak  juju coronavirus yabai jinki duka VIH jatan sukagta nunu ajawai tusa tibaunum.
Chicham etsegbaun shiig inimas dekau aidau ashi nugkanmaya etsejuinak tiaje, juju chicham jinki duka dekas shiig autusa ejegashbauwai waagki Covid-19 jatan sukagta nununa jata VIH sukagta nunai shiig apatuk ditsuk tiaju asamtai.
Tikich aidaush yamajam coronavirus jinki dusha VIH jatan sukagta nuwiyash jiintsuash tusa autusaje tujashkam, annunak ejetichaje.
Yacha aina duka Covid-19vek kuntin, ete aina nunu nuniachkush bacteria aina nuna numpejai betekmamtinai tuinawai, VHI jatan sukagta nujaig betekchauwai.
Fernado Mejía, ampijatin jata wamak utsujatin aina nuna autin, nuwigtu tsuwajatin Cesar Ugarte, Universidad Cayetano Heredia takaina nunu chichainak, virus aina duka betekmamtin ainawai tujash duka duke tusa tunatsui.
Inagnaku timi, yabaikish covid19 VIHjai betekai nuniashkush nuwiya jinui tusa autusa ejetimuk atsawai.
Nua duwi Covid-19 jata Virus de Inmunodeficiencia Humana (VIH) ajawai tuina duka dekaskechui.
Coca duke dawaku covid-19 achimakuish suwe najaimabaitsui tuina duka dekaskechui.
Tujash periodista OjoPublico takaina nunu shiig inimas dekawag juka dekaskechui tuinawai.
Juka juni awai:
Ampijatin Carlos Medina, Universidad Cayetano Heredia taka nunu chichaak, coca dukeg virus iina iyashjin waya nunak emegkatsui, suwemmakesh nuniashkush ashi ina iyashjinkesh.
Waagki virus iyashnum wayamtaig mayatku ashi iyashnum inagkenui.
Nunik dapampewei, aniak suachin tutupit achiawai.
Colegio Farmaceutico Limanmaya pamuke, Javier Llamoza, yabaikesh papii autusaik ejetishbauwai coca duke dawaku covid19 tsuwamaminai tusajik.
Ampijatin Fernando Zavaleta, Universidad Cayetano Heredia taka nunu chichaak, papii autusaik ejegashbauwai coca duke virus aina nunu achimakbaunum tsuwajatui tusa coronavirus achimaka tsuwamamainuk.
Jua duwi coca duke dawaku covid-19 achimakuish suwe najaimabaitsui tuina duka dekaskechui.
Covid19 achimaka café umaku tsagaunui tuina duka dekaskechui.
Redes sociales aina nuwi etsejuinak, metilxantina nuwigtu teofilina cafenum awa nunu umakuik covid19 achimabaitsui tusa tuinawai.
Juju chichama duka juni awai:
Antsajik timi, ampi teofilinak asma achimaka ampimataiyai.
Tujash, duka mayatmainchau dekapeaku ampimataiyai tusa tatsui tawai ampijatin Alfonso Zavaleta, nigka Farmacia nuwigtu bioquimican jintiawai Universidad Cayetano Heredia.
Antsag, ampijatin Zavaleta chichak, ampi mayatmainchau dekapeaku umutai aina duka covid19 achimaka jaamunak imijiatsui waagki juju jata duka suwachin imumtikawai , mayattain imumtikatsui. Jujuiyai mayattakamainchau dekapna duka.
Inagnaku timi, yabaikish papii autusa ejetishbauwai café umaku coronavirus achimabaitsui tusajik.
Jua duwi, Covid19 achimaka café umaku tsagaunui tuina duka dekaskechui.
Jinki yujasaigpa tujamiagmatai titu pujakuish jinamuk uwemtugchaji tuina duka dekaskechui.
Redes sociales aina nuwi, Cecilia Blume, abogada nuwigtu pamuk gabinete asesores Ministerio Economianmaya ajakua nunu chichaak, jinki yujasaigpa Covid19 achimakaim tusa tibauwa duka aents jinamunak awantache tawai.
Juju chichama duka dekaskechui.
Yabaipat papii autusag jikiaje nuniak jinki yujasaigpa tibauwa duka dekasek jata utsumamun imijiake tuinawai.
Organización Mundial Salud, jatan ashi nugkanum diya nunu, OjoPúblicon ujak tine, abril nagkaemakma nui diyam, jinki yujasaigpa tibauwa duka 958 mil jata achimamainun nuwigtu 2 mil aents jinumainun imijiake.
Aantsag, ingeniero geoespacial Ragi Burhum chichaak, Perunum jinki yusaigpa tichamuitkuig, 83 mil aents jinumainai bakichik uweja amua meses jata nagkamna mina nuwi nagkamsa dekapam.
Dutikam chichaak shiig dekatsuk jinki yujasaigpa tibauk aents jinamunak imijiakchae timajai tawai.
Jua duwi, jinki yujasaigpa tujamiagmatai titu pujakuish jinamuk uwemtugchaji tuina duka dekaskechui.
Covid19 ajatsuash tusa dekatasag ‘termómetro láser’ ekemaka diyam jiin ebesmainai tuina duka dekaskechui.
Redes sociales etsejuinak ‘termómetro láser’ covid19ven achimakchaegash tusa dekataiya duka jiin ebeseawai tuinawai.
Tujash periodista OjoPublico takaina nunu shiig iniimas dekawag juka dekaskechui tuinawai.
Juju termómetro tuina duka pistolaya annai, junak laser nuniashkush infrarrojo tuinawai; ikaush wajasa nuwigtu antitsuk aents tsuweatsuash tusa dekataiyai
Tsuwajatin jii ampin aidau OjoPubliconmayan ujaak juju termómetro aina duka ishamainchauwai wagki kegamujiya duka jiinak ebesbaitsui.
Ayatak aents tsuweatsuash tusa, antitsuk dekataiyai.
Ampijatin Magali Buendia Sociedad Peruana de Oftalmología taka nunu chichak, termómetro láser aina duka ishmainchauwai.
Untsu termómetro waji aidau nimpauti dekatai aina duka jiinak ebesmaina kegamujiya nunu.
Tujash juka aentsnumak dekapsashbauwai tine.
Inagnaku timi, termómetro láser aniashkush infrarrojo tuina nunu ampimamunum takatai aina duka jiinak ebesbaitsui.
Ayatak termómetro waji aidau nimpauti dekatai aina nunu jiinak ebesmainai waagki aentsnum takashtai asa.
Jua duwi Covid19 ajatsuash tusa dekatasag ‘termómetro láser’ ekemaka diyam jiin ebeseawai tuina duka dekaskechui.
Vinagre kugkuasa nuniashkuish apasa dekapsa covid19 achimakchajiash tusa dekamainai tuina duka dekaskechui.
Ju tsawanta dui chicham minina nunu, iina jeenig pujusa vinagrejai covid19 achimakchajiash tusa dekamainai tuinawai.
Tujash periodista OjoPublico takaina nunu shiig iniimas dekawag juka dekaskechui tuinawai.
Covid19 autusa diyamunum juju jata nunu achimakaik kugkuo nuwigtu apakuish wajukukita nunu dekapnatsui tuinawai.
Tujash, OjoPublico tsuwajatin aidaun iniase dutikam chichainak, ashi aents jata achimaku betek nuniatsui tuinawai.
Aantsag, anu jata achimaka dekapet megkaena duka wajupa mijanak ajutkagtawa, sugkugnakesh achimaku akuik, nuniashkuish tikish jatakesh ajamu asagkesh imanimainai tuinawai.
Eke autusa ejetishbauwai vinagrejai juju jata coronavirus achimakchajiash tusa dekamuk tuinawai.
Ampijatin Eduardo Matos, Ministerio Salud taka nunu chichaak, vinagrejigkesh atsa tikish wajijaigkesh covid19ven achimakchajash tusa dekamainuk atsawai ayatak ampijatnunum inamaja dekamainai.
Inagnaku timi, kugkuamu nuwigtu apakuish wajukukita nunu dekapnatsu duka covid19 achimakaish anmainai aniashkujish anbaitsui.
Atsawai bakichik wajigkesh, ajakkesh covid19 achimakchajiash tusa dekataig ayatak ampijatnunum inamaja dekamainai.
Jua duwi, vinagre kugkuasa nuniashkuish apasa dekapsa covid19 achimakchajiash tusa dekamainai tuina duka dekaskechui.
Jata Covid-19nak bacteria aina nunu sukagtau asamtai ampi aspirinajai tsuwamamainai tuwina duka dekaskechui.
Virus Covid-19nak sukagtatsui ayatak bacteria aina nunu jatanak sukagtawai, nuniu asamtai juju jata duka ampi aspirina, apronax, nuniashkush paracetamol aina nujai tsuwamamainai tusa juju tsawan nagkaemaina nuwi etsejuinawai.
Tujash periodista OjoPúblico takaina nunu shiig iniimas dekawag juka dekaskechui tusa etsejuinawai.
Juju chichama duka juni awai:
Nagkamku juju timi, virus Covid-19ven sukagta duka, bacteria aina nuwiya jiinui tuina duka dekaskechui.
Coronavirus senchi  jetejatkamtaig iina iyashjig, senchi akush tuke yapajinui nuniak kakakchau wegawai.
Juju jatanmak ju ampi aina duka wainak juwawai.
Juju chichama nunu dekamainai wainka ampin uwajaig tusa.
Tsuwajatin aina nunu kuwashta ampin dekapenawai tsuwaken ejegatatus tujash eke mamiksag ejegainatsui.
Nua dui Covid-19 achimakaik aspirina, paracetamol nuniashkush apronax aina nujai tsuwamamainai tuina duka dekaskechui.
Covid-19vek ibachik aga jiinbauwaik utsumanui tuina duka dekaskechui.
Tsawan nagkaemag mina duwi wainak chicham aidaush antuewai nuniak, ashi aents uweja amua segundos agaa jiinki wajanta jimaja mayatkug Covid-19ven achimawai tuinawai.
Tujash periodista OjoPúblico takaina nunu shiig iniimas dekawag juka dekaskechui tusa etsejuinawai.
Tsuwajatin Ciro Maguiña, Universidad Cayetano Heredia takaa nunu chichaak, aents agaa jinki mayata duka jatanak nuigkik achimabaitsui waagki juju jata duka kuwashat tsawantak dasenmak iwakuk pujubaitsui.
Juka jatak aents utsumakujai tikiju wajasa chichaku nuniashkujish nunu waji achikbau antiaku utsumamainai.
Tsuwajatin aidau chichaak juju jatak plásticonum, acero inoxidablenum, cartonnum nuwigtu cobre aina nunui kuwashtaush tsawan iwaku pujumainai tuinawai.
Nuniu asamtai juju waji aidau achikaik tukee ikigmamainai.
Ayatak aents jatan achimakujai ijunku achimamainai nuniashkujish wajii aetns jatan achimaku antigbau antigka ikigmatsuk iina yapii, iina jii nuniashkujish wenukesh antiakjik utsumamainai.
Nua dui Covid-19vek ibachik aga jiinbauwaik utsumanui tuina duka dekaskechui.
Covid-19 achimakaik, bronquitis achimaka tsuwamatai ampi pachimja umika dujinum shiig epemaka, nunu mayatku tsagautai tuina duka dekaskechui.
Covid19 achimakaik, ampi fisiol, mucosalvan, fluimucil aina nunu pachimja, duji shiig epeka nunu ampi kashi kashinig kampatum tsawantaiya imajin mayatku tsagaumaina tusa redes sociales aina nuwi etsejuinawai.
Tujash periodista OjoPublico takaina nunu iniimas shiig ejeyiag juka dekaskechui tusa etsejuinawai.
Juju chichama duka juni awai:
Javier Llamosa nuna pachis chichaak nunu ampi aina duka jata neumonia, bronquitis aina nunu achimaka tsuwamatai ainawai tujash aents Covid-19ven achimakuk nujaig tsuwabaitsui tusa tawai. Nigka decano de Colegio Químico Farmaceuticowai.
Aantsag Organización Mundial Salud, jata achimaka nugkanum jinuna nuna dii eketa dushakam, nunu ampi aina nunu pachimja mayatkuik tsagaubaitsui, ayatak nuni senchi awenmamku tikish aidaushkam utsumtikmainai tusa etsejui.
Lima, Hospital Loayzanmag, aents covid19ven achimakaju aidauk shiig tsuwamu asag jinuinatsui tuwina dushakam dekaskechui.
Nunu chichamnak 27 abril iwainkagme tujashkam nunu chicham eke jiintsaig 24 abril nagkemakma duwi Ministerio Saludnumia hospital Loayzanmak 10 aents covid 19ven achimaku jakaje tusa etsegkagme, nuadui nunu chichamak dekaskechui.
Nunak OjoPublico takau aidau, dekas nuna chichaman tiun, Dr. Leonel Martinez hospital Loayza takau asamtai shiig iniasaje dutikam nii chichaak, nunak wika yama jata nagkamnamtai jegaa titu batsamsatajum tujamiagmatai batsamayag duwi, wii takaag nuwig bakishkish jaatsui tusan tibayag nuna, imapam jiinak, yamai tibauwa imatika iwainainawai, juju hospital Loayzanum, bakichik ampi aents jatan covid19ven achimaku etsagaumainuk eke takasji tusa etsejui.
Ministerio de salud, Covid19 achimaku aidau ampiami tusa imapam ampin umikaja duka dekaske tujashkam dekas etsaegkagtawash duka eke dekantsui. Juju jata achimaka jinuna nuna ampijig eke shiig mamiksa dekantsui.
Nuadui hospital Loayzanum aents covid19ven achimakaju aidau ashi tsagainawai tusa tabau antuega duka dekaskechui
Coronavirusan achimakaig takumek mentoljai nujim yakajam achimakchattame tuidaush ainawai tujash duka dekaskechui.
Ampijatnaitjai tusa, aents dekashtai, chichaak tawai:
“Iina nuji mentoljai yakagmak coronavirusak kakajus achijatbaitsui.”
Periodista OjoPublico takau aidau shiig inimas dekaa juka dekaskechui tusa tuinawai.
Juju chichama juka juni awai:
Tsuwajatin, jata aina nuna autin, Ciro Maguiña, Cayetano Heredia universidad taka nunu chichaak, mentol yamaku coronavirus achichamamainchau tuina duka eke autusa ejechamui.
Aantsag Organización Mundial Saludshakam bakishkish atsawai ampi tsuwajatmainuk tusa tajai.
Dekanui yabaikek jabogjai ikigmaku nunu jatak ajapmaina duka, aantsag waji takatai aidaushkam nijatai antsag tsuwamtai aidaujai shiig nijakam takasta.
Nua duwi mentoljai duji yakaku coronavirus achichamabaitsui tuina duka waitai.
Yukumpatai aina duka coronavirusnak ajapeatsui.
Ampijatin Ricardo Rojas, Ministerio Saludnum takau chichaak yukumpatai aina duka jata imanchau aidaun emegkawai tujash coronavirusnak emegkatsui.
Antsag ampijatin Augusto Trazona, Colegio Medico Perunumia chichaak anka jatak iyashnum tutupit wegawai tawai, Nuniu asamtai yukumpataijaig shiig emegkaubaitsui.
Kuashat yacha ampujatin aidau iniasji tujashkam ditashkam junak tuinawai.
Nua duwi yukumpatai aina nunu coronavirusan ajapeawai tabauwa duka waitai.
Periodista Ojo Publiconum takau aidau juju jata jiinkimunum kuashat augmatbau au asamtai, nunu augmatbau aina dusha dekaskeashit tusag, shiig iniimas dekawag junak etsejuinawai.
Bakichik aents Covid19ven achimak niina jeenkesh, jiinki wekaekamagkesh jakamtaig dekatkauk Fiscalía kautua diisagtatui tusa tuina duka dekas tuinawai.
Nuna pachis Ministro Defensa Walter Martos etsejak: bakichik aents covid19ven achimak ampimatainum jakachunak, niina jeenkesh jakamtaig nuniashkush aga wekaekamagkesh jakamtaig Fiscalía jegajua aents jakaun jukitajum tusa dita tiagtatui.
Chicham umiktinun Ministerio Salud inagnamu umikagma nuwig bakichik aents Covid19ven achimak jakamtaig Policía jegajua, aents anijkainum tusa tentea apaka idayas, Fiscalían untsuktatui ampijatin aina nujai, yaki aents jaka nunash diistatua nuna dita umik jukitnume tusa.
Bakichik aents jatai jakachu, aents maamu ataig nuniashkush nigki maamau akuig, Fiscalía aina nunu junak diistatui. Unstu ankashmataig Fiscaliak diischattawai, nunak ampijatin aina nunu diisagtatui.
Aents jata achimak jakaun ampijatin aidau jumainchau agtaig suntag aidau, Policia Nacional aidaujai, jata achimakaig tusa ijimaka takatai aina nuna ijimakag jukiagtatui.
Aatus chicham umikbau asamtai aents covid19ven achimak niina jeen pujus nuniashkush agagkesh jakamtaig Fiscalía jegajua diisti tusa umikbauwai.
Coronavirus achimakjumek yumi senchi uwagtajum imaniakjum tsagagtatjume tuidaush ainawai tujash, dushakam waitai.
Coronavirus achimakaijum jegaa titu batsamsatajum tibau asamtai umiaku batsatbaunum, duwik ministra educacionnum takaya nunu Marilú Martens chichaak, Covid-19 achimakjumek 15 minutos asajum yumi tukee umitajum nuniakjum tsagagtatjume tusa tibayi. Nuna pachis Ojo Público takau aina nunu, aents yacha aidaun shiig inias dekaa duka dekaskechui tusa tuinawai.
Nuna tabaun pachis yacha ampijatin, Eduardo Matos Ministerio Saludnum taka nunu chichaak duka bakishkish nunibaitsui, duka waitai tusa niishkam tawai.
Ampijatin Matosak jata achijatkug numpanum nagkaemaki wamak yujaka ashi iina iyashjinak jamag, suwachnum nagkaemak magkagtawai tusa tawai.
Tujash, ampijatin Perunumia aidau, tikish nugkanmaya aidaushkam, jatak iina suwenig juwatsui, nuwigtushkam yumi umakuish nijakaik ajapbaitsui tusa tuinawai.
Nua duwi coronavirus achimakaik yumi 15 minutos asa umaku tsagaumainai tuina duka waitai, ampijatin aidaush nunu dutikakuish bakishkish tsagaubaitsui tusa tuinawai.
Juju jata Covid19 tepeamtai, kuashat puyatamu awa duwi, achimakaig tusajish wajuk kuitamamainaita, yajaneas achimakuish wajukmainaita  nuna kuashat pachisag augmatuinawai. Nuna augmatuinak aents coronavirusan achimakuk ajon ukuwak uwag tsagaumainai tuinawai tujash duka waitai.
Nuna pachisag periodista tikish nugkanmaya Ojo Publicojai atuegak takau aina nunu, ampijatin kuashat nugkanmaya aidaun iniasaje, dusha dekaskeashit tusa. Nunu tama dita chichainak  yumi ajojai ukuka uwaja, juju yamai jata jiinki nunu tsagaumainuk autusaish eke ejetishbauwai tusa ditash tuinawai.
Jata ishamain aina nunu achimaka jinamu ai tusa diistajum tibau aina dukesh, coronavirus achimakaik ajo ukuka umaku tsagaumainai tusagkesh tuinatsui.
Chinanum 6 mil aents Covid19 achimak jiniagtai bakichik muun ampijatin ajon limogjai pachimag umika aents imanik jinuidaun susa etsagaku tusa augmatbaushkam awai tujash, dushakam kakajus dekaskeapi tubaitsui.
Organización Mundial Salud (OMS) nugkanum ampijatin batsata nuna apuji chichakushkam ajok yutaiyai, pegkejai, jatanashkam mainai nuniakushkam coronavirusnak maubaitsui tusa etsejui.
Coca duke dawaku covid-19 achimakuish suwe najaimabaitsui tuina duka dekaskechui.
Waagki virus iyashnum wayamtaig mayatku ashi iyashnum inagkenui. Nunik dapampewei, aniak suachin tutupit achiawai. Yabaikesh eke autusa ejetishbauwai ampi nuniashkush ajak juna jatan tsuwajatmainuk.
Coronavirus achimakutigmek ajo ukuka uwagjum maak wajastatjume tusa tuidaush ainawai. Dushakam dekaskechui.
Chinanum 6 mil aents Covid19 achimak jiniagtai bakichik muun ampijatin ajon limogjai pachimag umika aents imanik jinuidaun susa etsagaku tusa augmatbaushkam awai tujash, dushakam kakajus dekaskeapi tubaitsui.
Jata achimakaig takuig shiig ikigmaja, tikishkesh tikima adijsa wajatsuk, bakichik metro tumain wajasjum augmamsatajum. Nuniaku jatak achimakchattaji.
Nuadui coronavirus achimakaik ajo ukuka umaku tsagautia tuina duka dekaskechui, ampijatin aidaushkam duka bakishkish etsaegkagtubaitsui tusa tuinawai.
Ubag kaig aidau, eme anentsan kumpamjime RED AMA LLULLA chicham dekaskeashit tusa shiig dekaatatus takaa nuwi.
Yabaik Covid-19 achimakaig tusa vacuna apugtai aina nunu pachisa chichastatji.
¿Wajimpaita Covid-19 achimakaig tusa vacuna apugtai monovalente nuwigtu bivalente tawa dusha?
Vacuna monovalente tawa duka coronavirus nagkamchak, mijan 2020tin tepeabia nunu achimakaig tusa apugtaiyai.
Nunie vacuna bivalente tawa dushakam coronavirus dekatkau tepeabia nunu achimamainchau ekagtayaitak varianteji aidaushkam kakajus achimamainchau ekagtawai.
Pamuk Perunum jamamtuchu batsamnasti tusa diin aidau chichainak ashi aenstik dekatkauk vacuna monovalente tawa nunu jumainai nunika duwi vacuna bivalente tawa duka apugmainai tuinawai, juka refuerzo tawa nunuwai.
Jushakam dekaatajum, nantu enerotin nagkamas vacuna bivalente tawa duka aents jatan kakajus achimamain wajaina nunu juwinawai, juka ampijatin aidau, muuntuch aidau aantsag aents jata achikbau aidaushkam apujuinawai.
Juju shiig dekaamu ati, vacuna monovalente nuwigtu bivalente tawa duka iina iyashji ayamken ima senchi emawai nuniak kakajus jata achimakaish jamainchau aantsag tunamaju juwamainchau ekagtawai.
Ubag kaig aidau see tajime juju chicham antujum duwi.
¿Wagka iina nugken region aina nuwish yujumkash imanikash yabaish atsawa?
Yabaipat iina nugkeen utugchat awa nuna jetemjuinak jinta aidaun epenjaje nua duwi yujumak sumaka yumain atsuse nuniak atash, ajus, papa nuwigtu tikish yutai, wajii aidaush akik wajasaje.
Juju utugchat tepeamunum ima senchi waitia duka región Madre de Diosai.
Juwig yujumak sumaka yumain atsawai nuwigtushkam gas, combustible aidau aantsag yumi tsuwamja umutai aina dushakam abuekai.
Antsajik Arequipa diismi, awig yabaik yaunchuk jimag atash juwaku akikmamaina iman akikmainawai makichik atashun sumainak waagki shiig akik wajasu asamtai.
Yaaktanum wayatasa wegamunmak camion yujumkan juu aidau tuwakag batsatuinawai jintan epeniagmatai wayachaju asag.
Yabaik iina nugkeen utugchat tepea nunu pachisa chichastatji
Nuna pachisag, chichaman aintus dekau OjoPublico, Lima batsata nunu chichainak, Ayacucho, Puno, Andahuaylas aina nuwi aentsun maawaja nunak suntag aidau dita akajujijai magkagtuawaje, pistolayaishkam dutiksag magkagtuawaje tusa etsejuinawai.
30 aents jakaja nunash wajiyaik maawagme tusa diyam: fusiljai maamunak maawaje, pistolayaishkam magkagtuawaje.
Tuja Juliacanum, aents maamu aina nunu esettsa diyamashkam, atushat wajasa ipati maamu ainawai. Aents maamu aidaun Fiscalia diidau asag, dita shiig dekawag nunak etsejuinawai.
Imanik magkagtuawaja duwi Fiscaliak, Diciembretin nagkamas enero nagkaemakma nuwi 11 aents maamu aina nuna chichamjukagtatus, chicham shiig deka epegtuamu ati tusag, presidenta Dina Boluarte niina atuwe Alberto Otarolajai dekajuawagtatus yujajuinawai.
Yamaik iina nugken utugchat awa duwi, tsanubaushkam imanisag awa nunu pachisa chichastatji:
Utugchat abaunum wait chicham aina duka shiig tutitjai
Wait chicham aina duka, tsanu chichaman pachimak, shiig dekaashmin emawai. Nuna dutikainak, Iina nugkeen shiig anentaimsa, chicham atsamunum agkan takagmaku batsamaina nuna tutitjan itainawai.
Yabaipat  chicham asama duka, Chilenmaya apu chichaman umik, dita suntajin iina nugkeen utsawag ishamain wajainawai tabau asame.
Nuna tiagtasag helicoptero maaniaku yujatai marzo, mijan nagkaemakma duwi dakumkamun jukiag, anagmawag kuashat tsanumjaje.
Tuja nunisag Punonmaya aidauk; presidenta Dina Boluarte jiinki wegak, tikich presidente atinun yamajam elecciogkan chichamjuk ukukti titajum, tusa akatjamu asag tuu yujainawai, tusa periodico etsejui tabaushkam chicham kuashat asame.
Patag aidau wainka tsanuam aijum; chicham dekatag takugmek muun kajittsa antugtai aidau, chichamnash shiig dekawag etsejin aina nunu diisjum, tuja chicham akuish dusha chichamash nagkaemakiu aig etsejuinatsuash dushakam ashi iniimsajum dekaatajum.
Yamaik iina nugkeen chicham antugdaisa batsamsatin umikbauwa nunu pachisa chichasmi.
Tikich chichainak, Presidente tsawantan amutsuk jiinkuig tikich presidente ekenmainai, dutikam nii ekeemas tsawantan amukti tusa Constitucion tujamji tuina duka dekaskechui.
Tuja nunu tamashkam jutii Perunum batsamin aidauti shiig antugdaisa batsamsami tusa Constitucion Politica umikbauwa duka aatus chichatsui.
Constitucion Politica dekatkau tujama duka: Makichik presidente jiintaik, dekatkau jimag atuwe aina nuwiya presidente wemainai, untsu nunu nunimain achataig, Congreso apuji Presidente wemainai, nunik tikich presidente ekenmi tusa elecciogkan wamak chichamjumainai; tusa tujamji.
Constitucion aatus tawa nunash, ima presidentek ekenbau ati tusampash tawa, atsa tsawan eke aig presidente jiinkiu asamtai, dekas tikish ekenim tsawantan shiig amukti tusampash tujama, nuna untsu shiig paanmitkas ujapatsui tusa yacha aidaush, Ama Llulla takau aina nuna ujakaje.
See tajime ubag kaig aidau juju chicham antukujum duwi.
Duwi wainiami.
Jorge Morante, Loretonmaya congresista, aents wainchatai ikam tuke batsamin ayamjukmi tusa chicham umikbauwa nuna, dekas duka yapajinati tusa chichamjawai.
Tujash Dita batsataina nui reserva umikbauwa nunak yacha aidau ikam yujajus diisag, aents nuwi tikiju batsamin aidaush, jutiishkam nunu aents aidauk wainnuji tuidau asagmatai, shiig ini iniis dekawag umigkajui. Nuadui duka waitai tubaitsui.
Aents wainchatai ikam tuke batsamin aidau najama ukukbau, dita yujatai aidaushkam,  dita batsamtaiji aidaushkam ashi dakumja yajuakbau ainawai. Nunak yacha aidau yujagsag ashi umikajui.
Yamaik Presidenta inamak eketa nuna dakituinak, jiinkiti tusa kuashat pampamu awa nunu pachisa chichastatji.
Presidenta inamak eketa nuna dakituinak, jiinkiti tusa kuashat pampamu utugchat asa nuwi, policia achijatka nunu dekami.
Utugchat tepeama nuwi nagkamas Eneroa aatus 743 aentsun achikagme.
Tujash, OjoPublico policia aidau aents tutitag wajainatsaig tuke aneas, waitkas achika jukiag, Comisarianum achikam batsatunashkam imatiksag waitkaina nuna iniimsag shiig dekawaje.
Perunum chicham epegkea batsamsami tusa umikbauwa duka, aents takamuk, dakumka juki videowaikesh juki, nunu diisa nuadui achiam amainai tawai.
Yamaik Redes sociales aina nuwi kuashat tsanubau awa nunu pachisa chichasmi.
Perunum, Colombianmaya presidente, Gustavo Petro chichaman patatuina duka waitai.
Congresista aidau, Colombianmaya Presidente Gustavo Petro daajin yapagtua tikichin adujutua, redes sociales aina nuwi iwainainawai.
Tujash nunak tsanumainak dutika yujawai. Juuwai nii dakumamkamu tusa iwainaina nunak tikichin tsanujagtatus shiig umikag iwainá yujawai
Juju chicham awai tusa iwainaina nunak, Colombianmaya diario Semana tutai, jiikbaun  jukiag anagmainawai.
Colombianmaya presidente, Gustavo Petro tsanumjuinak, aents akaju takaku aidau ijunbaunum niish pachiinak wajau dakumkamun jiinawai. Tujash yacha aidau dusha dekas niimpashit tusa shiig esetus diinakush niinak wainkachaje.
Ubag kaig aidau see tajime juju chicham antujum duwi
Hasta pronto.
Ubag kaig aidau eme anentsan kumpamjime Red Ama Llulla chicham dekaskeashit tusa shiig dekaatatus taka nuwi.
Yamaik iina nugkeen tsawan yapajina wega nunu pachisa chichastatji.
Ciclón Yaku tutayi, nunu ciclón minitaig dase ishamainun dasentak, chaagpish ishamain wajauwai nuadui shiig senchi yuta nunak imaniawai.
Nuadui Peru mujajinig, nii senchi yutamunmag senchi yutugtatui nunisag iina nugke Amazonaschakam yumik shiig senchi yutugtatui.
Sunedu takasaju aidauk universidad publiconmak ausachu ainawai tuina duka waitai.
Yamaipat Oscar Becerra, ministro Educacionnum takak puja  nunu chichaak: Sunedunum yaunchuk nagkamsag takasaju aina nunu diyamash universidad publicanum ashimkauk atsawai tine.
Tujash duka waitai.
Sunedu nagkamnauwa nuwi juki yabai diyaam, Sunedu apuji naamkaju aidauk cinco ainawai.
Ubag kaig aidau, eme anentsan kumpamjime RED AMA LLULA chicham dekaskeashit tusa shiig dekatatus takaa nuwi.
Nua dui, yabai unuimagmi wajuk kuitamamaminaita wait chicham ashi untsumtai, chicham iwainaitai aina nuwi yujaka wega nunu tsanuam aig takujish.
Wait chicham yujaka wegau asamtai juwi kampatum chichaman amajime:
Chicham shiig dekatsuk etsegbauwa nunuwai ima sencha waitan jiyaa duka.
Wakan dakumkamu diitai jukimek eke iwainatsuk dekatkauk diista chicham tsuapaktasa dutikashbauwashit.
Nua duwi dekatkauk shiig anentaimsam diista, kuishkin amasagmatai diitiama numamtuk diista.
Kuitamamkata, aents waita chichau aina nujai ijutkau aipa.
Yabai chicham waitan najanin aidaush wajuk tsanumainawa nunu pachisa dekaami.
Kampatum chicham waitjua chichatai awai Redes Socialesnum: Dekaskea numamtin chichamu, waitjuamu dekaskema chichamu nuwigtu tuke aneasa tsuapaktasa tsanumjamu.
Dekaskea numamtina duka chichaman dekas tayaitak ashi betek etsegtatsu nunuwai nuwigtush waitjai pachimja chichamu tuke aneasa tsuapaktasa.
Waitjuamu dekaskema chichamua duka aents kuwishkigtin senchigtin aidau aents ashi nugkanmayan depetuk kakakchau awajus nii inamjatatus utugchatan aepa takawai tusa etsejuina nunuwai, utugchat imanchau aig.
Dekas chichakbauwa nunu yapajia iwainmaktasa papii agagbau aantsag wakan dakumkamu nuniashkush chicham egkekbau aina nunu juki dapampamua nunuwai.
Kuitamamkata, augmatbau antamuikik dekaskeapi tiipa.
Ubag kaig aidau,
eme anentsan kumpamjime RED AMA LLULA chicham dekaskeashit tusa shiig dekatatus takaa nuwi.
Yabai juju mijan 2022tin apu regionnum takastin aantsag municipalidadnum takastin aidau ekentasa wegakuish waji dekamainaita nunu pachisa chichastatji.
Juju domingo 2 octubretin apu takastin aidau ekenbau atatui.
Aminu DNI 1, 2, 3, nuniashkush 4num ashimnakuig kashik etsa 7 wegai juwakim etsa tajiagtatak 11 wegai weta.
Untsu aminu DNI 5, 6,7, 8, 9, nuniashkush 0num ashimnakuig etsa tajiagtatatak 11 wegai nagkamsam aagku etsa 5 wegai inagketsuk weta.
Nuniashkumesh ame diisam weta.
eme anentsan kumpamjime RED AMA LLULA chicham dekaskeashit tusa shiig dekatatus takaa nuwi.
Yabaik iina nugkeeg, baki bakichik región aina nuwi aents pegkegchau takau aidau yujaka shiig takainatsu nunu pachisa chichastatji.
¿Amesh dekaukum pegkegchau takau aidau ashi región aina nuwi yujaka nunu?
20 mijan nagkaemaki wegawai Estado Peruano takatjiya nunu betek takantsati tusa, iina nugkeen ashi region aina nuwi Estado kuwishkin awaintua ditak agkan takau atinme tusa idayas ema nunu aantsag wajuk takakuiya aents aidaujaish betek eemkajish wemainaita nunashkam jetemjuk emawai.
Tujash juju juniamnum takat tsuatchakam ijutkau minawai.
Juju diismi, 2018tin  regionum apu ekenbau aina nuwiya 21 awai shiig takaschamuji ejetitasa aintam pujuina nunu.
Senchi kasabau au asamtai región Huancavelica, Ica, Loreto nuwigtu Moquegua juju aina nuwig aentsuk apu aidaunak kajintsag diinatsui. Juju ashi iina nugkeen utugchatan apujui.
Yabai diismi, nuwaush waitkasa dutika ejapmitkamu ataig nawanjinna nunu uchin ajapmitkatjai tusa segamainai, nawanjin yaigta takug.
Juju umiktin mamikiamunum mijan 2018tin diyaam, 3324 aents apu wetatus agatmamjaje.
Nunisag datsa aina nunu ima senchi polítican puyatjuinamun ejetiaje nuniak 10sa nuwiya kampatum nagkamas agatmamkaje.
Aents tuke batsamin ikaman chichamjin maamu aina nunu chichaman awayawaje coca uumka ajamu pachis, nuwigtu kuji takasa wena nunashkam, aantsag dita nugkeen wayaawag numin ajag dakau aina nuna pachisashkam.
Mijan 2020tin aents ikaman chichamjin maamu aidau iwainakbauwa nunu 2021tin apatka diyaamak ima senchi kawegke waagki seisa iman ikaman chichamjin aidaun mawaja duwi: juka ipak usumat aents tuke batsamin ikaman jetemjin aidau, nuwigtu bakichik ikaman kuitamin aantsag bakichik iina pujutin chichamjinun maawaje.
Yabai César Acuña, pamuk gobernador La Libertad takastina nuna utugchatji diismi, nigka 15 chicham fiscalíanum awaintuamui. Nuniak nii pamuk asa imanaitjai tumamak aents waitkasbaunum chicham awaintuamu ajawai, nuwigtu tikichi takatjin juki nii dutikamua ibatika umika iwainakbaunmashkam, aantsag aents anentaimtikaku waitkasbaunum nuwigtu takat shiig takaschamunum aintam wekaewai.
Aantsag, 4 regionnum:  Apurimac, Huánuco, San Martín nuwigtu Loreto, pamuk alcalde takasaju aidaun pegkechau takasbaujuin ejetitatus aintam yujaidaun ekeniaji.
710 mil aents muja tsetseknum batsamin aidau: Puno, Ayacucho, La Libertad, Cajamarca, Huánuco nuwigtu Junignumia aidau ima senchi papa takasag sujukag kuwishki juki pujuinawai.
Juna jatan achimakainum tusa, Gobierno 5600 vacuna iina nugkeen taati tusa papiin umike.
Juju tsawanta juwig, 19 regiones Perunum, 2981 aents juna jatan achimakajun iwainakaje.
Región aidau ima senchi wantina duka: La Libertad, juwig 140 achimakaju awai, aantsag Arequipashkam 120 achimakaje.
Enero 2021tin, jata Covid19ven achimak jakau aina nuna uchiji 200 soles sunasti tusa Gobierno papiin umike.
Juju umiktina duka 18 mil aina nuna nagkaegas uchi bitaik aidau susatnun iina nugkeen umikaje, tujash nunak comunidadnumia uchi bitaik aidauk juinatsui.
Jujuu papii augtai aidaunmak 10 plaza uchin papiin jintintuatin abaunum 6 nuna jintinkagtin ayatak apach chichaman chichau wayaa jintinkagtuinawai, uchi aidau chichamen dekashkushkam.
Defensoría del Pueblo nunisag organización jutii tuke batsatkauti najana takaag nujai atuegak chichainak, jintinkagtin aidau jutii uchijin jintintuata takug papii umiktin mamiktuamua nuna betek umikag jintiatnume tiaje, juka uchi tuke batsatkau chichamen chichau ati tusa tawai, juna gobierno betek umikti tusa tiaje.
Domingo 4 diciembretin Gobierno pamuk 9 regionnum takastin aidau ekenmi tusa ataktu chichaman umike.
Pamuk aidau iwainainak yabai nagkamas 10 mijan awaagki diyaamak ayatak nugka Loretowa nuwi, juwi Perunum, 340 empresa hidrocarburos tawa nuwi takau aina nunu nugkan tsuapakaje tuinawai. Wagka junike tusa diyamak, utugchat nagkaemaki tusa kuitamka diyaku takaschamunum junike aantsag ikam kuitamkami tusa papii shiig umikchamu asamtai.
Ministerio de la Mujer chichaak, utugchat nagkaema nunu ayatak region Loreto diyaam, juju mijana nuwi nagkamas cinco mijan dekapa wakitki diyaam, 1620 uchi tsakat aishmag, nuwa tsakat, muumpaju waitkasa dutikamun wainkaje.
Nunu pachisa tamak Anchash nugkanum namak Pampasan empresa Pushaquilca 50 mijadai takai takainakua kuashat ebesawaje.
Iina nugkega juwi wajupa kuashtakita oro nijai nijainakua nugkan ebesawag ukukbau aidaush tusa dekapaja diyamak 6903sa iman kuashat awai. Iman kuashta nuwiya 45% tumain, nunu dekapaja diyamak 3,138a imajin, nugka yaunchuk tuke aajakua iman emashkujish ebesa ukukiaja duka iwagnagti tusag takainawai.
Juju mijana juwi nunu takat aidaun takastinme tusa, apu regiognumia aidaun 13 millones tinamkae, dutikamu asamtai mijan ashimnamunum takatnash emainawash tusa diyaam; Gobierno kuichkin imatika tinamkagtukbauwa nunak ayatak jimaituk tumainum (48,6%) takasaje.
Juna takatan imatika kuwainatsu duka kuichik atsau asamtai nuninatsui, kuishkik awai, nuniaig apu aidau kakag chichamjashbaunum junii awai. Nunu pachisa chichamunum Huanuco diismi. Huanuco takatan emati tusa kuichik susamua nunash utugkaeki tusa diyaam, kuichik susamua nuwiyanak, shiig piipish 17.3% nunak takasaje.
Tsawan eke aig apu aidau ekenmi tusa chicham Constitucionnum umiakuik, 66 congresista aidau, dekas duka uminkati tusa aimjukagmatai, referendum chichamjuka, iina nugken batsamin aidaushkam nunisag ati tusa tiagmatai, takatak ememainai tibauwai.
Tsawan eke aig Apu ekenmi tusa  chichamjamu  imanisag uminkamtaig, 270 tsawan inagketsuk, duka nueve nantu asa apu ekenbauk atatui tusa,  chichamak dapampakbau amainai.
ACHIKA NAJANIN NUWIGTU JUTIK ACHIKA TAKASA EEMKU EMAMI TIBAU LEY N° 29073
CHICHAM UMIKTIN NAJANTAI APUJI
IJUMAG CHICHAKA: CHICHAMA BATSAMTUS NAJANIN AINAU AKANJAMU:
Najanae juna chichaman:
ACHIKA NAJANIN NUWIGTU JUTIK ACHIKA TAKASA EEMKU EMAMI TIMAU
NAGKAMKU TAMAU I
Ijumja Tamau
YAMA NAGKAMKU Anentaimtusa, nuniktin nuwigtu tuwi dutikatin
Akankamu 1 Chícham umiktin najanamu anentai
Juu chicham umiktin najanamua juka achika najanin aina nuna senchí suwawai inia iwainmamtaijin takau asamtai nuwigtush yaunchuk pujutnash, nuniak takaakuish sujimsa shiig kuwitamka takamun nuniaku ashi achika najantai aidau chichamjamun, achika
najantai aidau ashi imaanisag ati tabaunum, maki makichik nugkanmayan, nuniak wajuk najantaimpaita nunash jintiak, dekas ímanjin iwainak, juti muunji iwagmamtaijin nuwigtush atsumaku takájakbau nuniaku batsatkamunmash anentai sukagtumanai jujuna takata pegkegji, kuwishkijintanum, ashi patá aidautinmash antsag iiniati unuimagtinun.
Akankamu 2 Nuniktin
Juju chicham umiktin najanamua nuna nuniktinjig achika najanin aídau émtikami nuniaku ashi najanamu aina dushakam tabauwai, dutikaku kuwishkijintanum pachiatasa; achika najannush yupichu kuwichkin ikamkati, utugkaya kuwashat najanmainaita nuwi, dekapdaiki, kuwishkin kuwashat juwak nuniak tuwig sujumainaita nuna egak; achika najanbaun jintinkagtak nuniak jutik najantaya tabaun dapampak, nuniak unuimagbaujin aan nagkaemas iwainak; nuwigtush iina muunji takájakbaun, augmatbaun émtikak nuniak iinu ashi nugkanum iwainmamak, nuniak achika najantaiya juju ashi nugkanmash takasbau ati tusa, kuwishkijinbaumash pegkeg nuwigtush nunu dutikaku takat uyugmau.
Akankamu 3 Umigkamu
CAPITULO II Wajuk taji nuwigtu achika najantai ainau
Akankamu 4: Achikáa najanin
Achikáa najanin aina duka aents waji takatai ainaun najanin wajuk niimtin amain ainawai tusa akankamu 5 tawa nunuwai, nuniak achika najantai ainau wajuk akanjamu ati timauwaita nunashkam mamikis wegawai.
Akankamu 5 Achiká najánamu
Achika najanamu tuna juka kuwichik jukitasa nuniachkush unuimagmau iwainamu waji takatai ainau najanku, tutupit uwejai achika nuniachkush wajiyai takasa najanji, nuniakuish tutupit achika najanamu amainai dita wajukun najanin ainawa nunisag wajuk tuke takau ainawa imatiksag dita augmattaijinish, dekatinish, atsumtaijinish nuniachkush wajuk pegkejuch diin ainawa dutiksag, nuniak tikich ainaunmash wajuk takataimpaita nunisag wantinkau, dita wajiyai najanin ainawa dutiksag nuniak tuwi najanainawa dusha dekajuamu ati tamaunum.
Akankamu 6 Achika najantai akanjamu
Juju Chicham Umiktin Najamua juwig, achika najanmauk juni akanjamui:
Achika najantai iwajamu: Juka achika najankamu wakejumain ainawai nuniachkush atsumaku takatai, sujutai ainaunum wajuk wakegainawa nunu diisa najankamu, áantsag junin amainai:
Atsumtai
iWakejumain
Akankamu 7 Achika najantai wégakmau nuwigtu Achika Najantai wegaka nuna Mamiktin
Achika najantai wegaju aina duka wajuk najanka jiyaji nunu tunawai, nugkanum kanajá batsatag nuwi wajiyai najanji, yamaya juwi ayau tuja atak atina dushakam, nunu dutikaku achika najantai aina duwi dekamujui wajuk unuimau ainaji dusha iwainmamau.
najantaish wajupa ainawa nuna mamikis ejetag tamauwai.
Ministerio de Comercio Exterior y Turismo adaiwai Achika Najantain Akanag Mamikna nunak.
PACHISA III ACHIKA NAJANTAIN PACHIINTIN AINAU
Akankamu 8 Wiyakchameatasa achika najanku takatai Aents achika najanin ainau nigki nuniachkush ijunag wiyakchameatatus takainau najának sujak akankamu 5num wajuku amainai timauwaita dutiksag nuwigtush Achika Najantain Akanag Mamikin tawa nuwish wantinkau.
Akankamu 9 Estado jetemjamu Estado jetemjak takamain emawai achika najantai aina nuna wajuk takatjin akanag takauwaita nuwi, wiyakuch ainaush nuwi kuwichki awayatnume tusa chichamjak, najanka, sujutai ainaunmash pachiinku, tishipja autamu, ayamjuka imanisag atin iwainamu, tuja jumamtuk ijunja takaku achika najantai ainau éemtikamu.
Akankamu 10 Diyáaku atin Ministerio de Comercio Exterior y Turismo – MINCETUR uyumawai chichamjamun, jutik takastajum tamaun nuwigtu wajuk takantsattawa achika najantai ainaush nuna Chicham Umiktin N° 27790 wajuk tawa dutiksag, Chicham Umiktin jintiagmau Ministerio de Comercio Exterior y Turismo awa nuwi.
Regionalnumak, juna takata uyumainawai Chicham Umiktin N° 27867 wajintua nuna mamikis, apu regionnumia takainak Chichama Umiktin timau, yapagtaku, najatuamu Chicham Umiktin N° 27902.
Batsatkamua nuwig, juna takata uyumaku ainauk municipalidad provincial distritaljai atakuamui Chicham Umiktin N° 27972 najatuamua nuwi, Municipalidades ainau Chicham Umika takastin.
Akankamu 11 Takastin pachitkau ainau Achika Najanatin pachisa chicham jintiagmau aina nunu betek uminkati tusa diyakmaunum pachinainawai, wajuk takatji mamiktugmauwaita nunisag ashi nugka nuwi, nugka iká akanjamunum nuwigtu batsatkamunum, ashi apu takajin ainau wiyakuch ainaujai achika najanta pachis takau ainau.
Akankamu 12 Achiká Najantai ainaun Chichamjuktin Najáneati Achiká Najantai ainaun Chichamjuktin Ministerio de Comercio Exterior y Turismonum, nunu yapajintuattawai Comité Consultivo de Artesanía tutai áajakua nuna.
Pachinainawai uweja mai amua makichik ijúk (11) jetemjin ainau:
Achika najanin ainau peruanos uweja amua juinia makichik ijuk jetemjau, achika najantain takastajai tusa ijunag iwainak agatmamkaju ainau adaikamu.
Akankamu 13 Consejo Nacional de Fomento Artesanal takatji ainau Consejo Nacional de Fomento Artesanal Takatji ainawai:
Wajuk chicham umika emaku achika najanmau ainau aátus amainai iina nugken tabau;
Nunikti tibau aidau uminuash tusa diyakbau nuniaku juu jutika betek ejemainai tamau.
Ashi iina nugken iwainmamkatin chichamjaku, iká akanjamunmash antsaik batsatkamunmash, achika takau ainau éemkatnume tusa.
Ashi nugkanum Achika najanbau aidauk junii akanjamu amainai tusa umiamu.
Aents tunamasu akiinau ainaush achika najanmau unuimatainum jintintuamu ati tusa nuniachkush achika najantai umikbaunum chichamjukmau ati tamau, Chicham Umiktin N° 27050, tawa nunisag; nuwigtush.
Tikich tumain ainaunashkam.
ETSEGMAU II
Achika najanmau aidau takasa ematin nuwigtu chicham umika jetemjamu sujamunum, sujumainnum pachinmau nuwigtu wajuk dekaya takainawa achika najanbaunash
PACHISA I WAJUK DUTIKMAINAITA
Akankamu 14 Takastin iwaintumamu
Achika najanmaun Estado chichamjakug jutik dutikmain ainawai tamauwa duka juju áinawai:
Tajimtamet chichamjamu, achiká najanin tajimtameatin nuniak achika najanmau iwainau nuniak wiyakuch ainaush takastinme tusa chichamjak nuniaku sujumain juti nugken antsag tikich nugkanmashkam.
Kuwitamak nuwigtu chichamjak dekátai ainaun chichamjak, augmattaiji ainaunash antsag nugkanum aentsjui iwainmamtainash.
Yamagmitka takamu chichamjaku nuwigtu wajuk takaakum achika nájanmau iwájata timauwaita nuniakum tikich achika najanamu aidaujai dekapdaiku.
Achinija, atueka nuwigtu juna chichamjin ainaujai ijunja takamain chichamjamu aatus jintimainai.
Achiká najanin ainau diyáku jintinmaun, dekamujin ímanisag ati tusa nuniak nii dekamujin yamagma iwajug najankati tamaun nuniak kuwichkijinati tusa.
Chichamjak iwainagtin, achika najanak takaina nuwi, juti yachaji emamu wajuk dutikmainaita nuna pachis.
Kuwitamka takat unuimamu chichamjak nuwigtu achika najankuish imatilsail íkam awa imanuk atí tamaunum.
Ijutkamu áinaujaish shiig anentaimkau ata chichamjaku, achika najanin ainaush maaknum takasa kuwichkijinami tamaunum.
Wainák yaigtin achika najanin mujaya nuwigtu tuke nugkentin ainaujai.
PACHISA II JETEMJUMAIN, IJUNTUMAIN NUWIGTU SUJUMAIN
Akankamu 16 Yainiaku atugat Estado, akankamu 11num wajuk tawa nujai betek, dita atuwejai nuwigtu dita dutikati tibaunum, chichamjawai nuniak yaimui, yainitnum, atuetanum nuniaku takamunum íjutkau áinaujai achika najanmau iwaja sujamu aina nuwi.
Akankamu 18 Sujuktin iwainamu Ministerio de Comercio Exterior y Turismo – MINCETUR takat dutikatnun apujui, chichaman jintiawai, diyaakui nuwigtu achika najanamu sujuktin idakmastinun chichamjawai, juni takantsati tusa ashí nugkanum iwainak.
Apu regionalnumia provincial nuwigtu distritalnumia ainau, antsag tikich apú takajin ainaujai nuwigtu wiyakuch ainaujai chichasá, umíka chichámjuinawai idákmamu nuwigtu achika najankamu ainau iwainamun dita batsatmaunum.
Tikich nugkanum sujuktin iwainamunum Estado peruano daajin wegamka idakmamu aina nuwi pachinmaunmak, pachitkau amainai achika najanin ainau antsag dita najanamunash iwainamainai, mamiksag mujaya nuwigtu tuke batsamin ainaushkam.
PACHISA III SUJUTAI AINAUNUM PACHINKU DEKAPDAYAMU
Akankamu 21 Tikich nugkanum sujaku dekapdayamu Estadok, nii takat susamunum pachinak, umiawai mijantin pachinmainun, tikich nugkanum, achika najanin ainau nuwigtu kuwichkijinatasa achika najanmau ainaun, achika najanamu ainaun tikich nugkanum sujuktinme tusa.
Aikasag, takatan umiawai achika najanin ainau tuke jintintai ati tusa, dita najankamu aina nunu wajuku amainaita pegkegjin nuwigtu tikich nugkanmayash wajuk segamainawa nunu.
PACHISA IV ACHIKA NAJANIN IWAINAKU WAJUK UJANIKTINAITA
Akankamu 23 Chicham etsegmau dutikatin Achika najanin iwainaku ujaniktina duka juna takata umimainai:
Achika najanin ainaun sujumainun pachis ujaktatui, antsag yaa atsumainawa nunashkam juti nugken nuniachkush tikich nugkanmash, achika najankamush wajuk shiig takasaya dita wakegamu, atsumamu nuwigtu tikich nugkanmaya juninun wakegajai tamau ainaunum mamikis.
Iniimau ainau, sujamun pachis, chicham umikmau utujimku nuwigtu ashi takat ainau dutikamunum epegtamu.
Chicham ujaniamu achiká najanin ainau tikich nugkanum sujumainun pachis.
Achiká najánin ainau wajuk kuwichkin ikamak takamain áinawa juti nugken nunú pachisa ujáamu.
Achiká najanin áinau agátmamak tikich ainaujaish apaegak, atunik takatnum.
Achika najanin ainau mijanai iwainmamkagtin chichamjuka dapampamu.
Ujaniaku, jintindaiku ijunjagtin ainau, achika najanmau pachisa chichamjamu atin antsag tikich dutikamu áinaushkam pachisa chicham agaja iwainamu.
Takatai ainau daaji agaja dapampamu, najanku takatai, takáschami tusa epetmau áinau ashi maak pujamun emeseu asamtai áikasag ikam wegantunash ebesmain asamtai.
Tikich nugkanmaya ainau atsumamu dapampamu nuna uyumak takau tikich nugkanum ijunjag iwainamun achika najanmau áina nuna pachisa iwainamu.
Achiká najanin áinau tikich nugkanum sujumainun najankamtai dapampaja iwainamu.
Tikich nugkanmaya wajuk shiig iwája najanamun wakejainawa nunu ujajatmau.
Papí wainkauch ausatin ujaniamu, jintindayatin ainau, dekapdayamu áinau, áikasag nuwi pachiinkatag takuish waji papii atsumnawa, nuwigtush yaa ipáamainawa; achika najanin ainau wajuk anentain jukiag najanawagtatua nunu unuimamun.
Achiká Najanin ainau Takasagtin Umigkámu nuwigtu takat újuimau etsegmau.
PACHISA V IJÁGKAIMAU ACHIKA NAJANTAJAI APAEMAU
Akankamu 25 Tuke nugkentin ainau nuniachkush ijunag achika najanainau ijagkaimu takataiji ainaunum ijuamu Ijagkaimu pachis apu takatjin takau áinau nuwigtu achika najanmau takau áinau, ditak nagkamas ijagkaimu chichamjin ainau nuwigtu achika najantan takau ainaujai uminawai, takainawai nuwigtu diyaku ainawai nunu takatnum tuke batsamin ainau pachinmaun ijagkaimu umigkamunum pachitkamun.
PACHISA VI IWAINKAGTAKU SUKAGTAMU
Akankamu 26 Achika najanin ainau iwaintamu Estadok, juna takata uyumakua duwiyai, chichamjawai dekapdayaku ijunmaun dutikak yachajin eme anenjak nuwigtu perunum achika najantan shiig anentaimag takaun wainkatatus; aikasag eme anentawai achika najanin, kuwichkijinatatus achika najanmau takau nuwigtu ashi aents nuniachkush achika najanmaun takau atajai tusa takainak nuwigtush jutinua nuna ashi nugkaunum iwainamunum.
Akankamu 27 Achiká Najánnu Tsawánji Jujú Chicham Umiktin najánamu takántsatin wegai, tsawán 19 marzo ashi mijantin “Achiká Najánin Peruano” tsawánji wajastí.
ETSEGMAU III
Achiká najanatin papi suwaku dekatji kuwitamjaku achiká najantai takamunum
PACHISA I ACHIKÁ NAJANIN PAPÍ NAJÁTUA SUWAMU NUWIGTU ACHIKÁ NAJANU AGÁTMAMTAI
Jujú Papí susámua juwi iwainmamkattawai achiká taká nuna tíkich nugkanmaya núniachkush juti nugkenish.
Regiones aina nuna apújig Achiká Najanin tusa papí susáttawai tuwí pujus inamua nuwi Papí sukagtin Ati tusa takat akanjamua nuwi nuniachkush wajuk sunasti timauwaita dutiksag.
Municipalidad provincial nuwigtu distritaljai papín suwawai, wajuk sukagtusta timauwai dútiksag.
PACHISA II
ACHIKA TAKAU YACHAJI KUWITAMJAMU NUWIGTU TUKE TAKATAIJISHKAM
Akankamu 31 Achìká Takau ainau yachají kuwitámjamu Estado kuwitámui achiká najánin niina yachajin wajina najána jiyáwa nuna wajúk ayamjukmau ati tusa chicham umigkámuita dútiksag.
Akankamu 34 Najáneamuji ainau ádaimau INDECOPI adaiwai achiká najantai aina nunu wajúk nagkamna najáneawa nuna, juju chicham umiktin timauwa nuna betek umíktatui.
ETSEGMAU IV
Jintinmau, wajiyai imá shiig najanmain ainawa achika najanin ainaush nuwi yayáamu
PACHISA I ACHIKÁ NAJANIN JINTINKU UNUINAMU
Akankamu 35 Achiká najanin ainau jintinku takáamu Ministerio de Comercio Exterior y Turismo dútikata titatui Centros de Innovación Tecnológica de Artesanía y Turismo del Perú tawa nuna nuniachkush tikich jintíkagtin ainaunashkam, antsag wíyakuch ijunjamu papí sukagtin ainaunash, achiká najanat aina nuwi takastinun, wajuk ati timauwaita dutiksag, wajina iwainak umikti tawa dutiksag, tujashkam jujú apu takataiji ainau juni amainai tiagmatai Ministerio de Trabajo y Promoción del Empleo, Ministerio de Educación nuniachkush apu takajín ainau, iká kanajá batsátu nuwigtu íjutkau batsatu apuji ainaushkam, jintinkagtamun takainau asag, yachamet ainaun nuniachkush achiká najanat ainaun takainaushkam dutikam achiká najanin ainaush takat unuimatai aina nuwi jintiatnume tusa.
Achiká najanin jintinku unuinamu
Nuwigtush, Centros de Innovación Tecnológica de Artesanía y Turismo del Perú, antsag tikich jintinkagtin ainau, junin Centros de Educación Ocupacional (CEO) núniachkush Centros de Educación Técnico-Productiva (CEPROS), ashí apu ainau chichamjawai takáku jetemjamu ati achika najanku wíyakchameamu ati tusa.
Centros de Desarrollo Artesanal (CEDAR) iwáinaka takataig awagki ataktú takamtikamu atatui Centros de Innovación Tecnológica de Artesanía y Turismo emá, tikich apu takajin ainaujai núniachkush wíyakuch ainaujai atunikmi tusa chicham jintiajaish takamain.
PACHISA II Tishipja dekaku, yaigka wajuk ima shiig takastatua nunu umigmau
Akankamu 36 Tishipja dekatasa takastin ainau Ministerio de Comercio Exterior y Turismo, antsag apu reional nuwigtu batsatkamu apujijai aikasag tishipig dekau ainaujai chichainawai, wajuk imá shiig takamainaita achiká najanmaush ima dukapesh nuna.
Akankamu 37 Yupichu takamain emamu tecnológicos institutos superiores Universidades, nuwigtu Centros de Innovación Tecnológica de Artesanía y Turismo wantinjau ainau diìgkawai kakajus takamain etitatus nuwigtush kanajag achika najanku takamu ainaun, dutika tishipja deka emam yupichu takamain weti, juni takasta tunayam, takat éemtikam, tikichjai yapajia takáam, iwainaja shiig takam, achiká takáu ainau ditash eme wajatnume tusa.
Akankamu 38 Diisá takástin ainau Ministerio de Comercio Exterior y Turismo iwainag chichamjawai achiká nájanmau peruana shiig wakéjumain najanku takamu ati tusa, jujú chìcham umiktin najanku wajuk jintiagmauwaita nunisag
Wiyakuch ainaujai chichás, Ministerio de Comercio Exterior y Turismo tikich juna chichamjuku ati timau ainaujai chichamjuktatui shiig takasá Juni najanamu ati tusa jintiagmau ainau umiká takantsati tusa, nunu dutikam Shiig Takáamu nuwigtu sújamu atatui.
PACHISA III NUGKÁ PACHIS
Akankamu 39 Waji takatai ainau megkaejattak wajamu. Apu takatji akanjamu aina duka, Ministerio de Comercio Exterior y Turismo, achiká najantai aina nunu takákuish wajiyai dutiknawa duka kuwitamka amutsuk atakesh takastin amaunum takantsati tusa umiawai.
Akankamu 40 Achika Najantai Tuke batsamnu takataiji ainau. Estado, Ministerio de Comercio Exterior y Turismo tikich jumamtin ainaujai chichasá, achiká najanmaun chichamjak kuwitamkattawai tuke nugkentin ainau wajina najanin ainawa nuna, tuke batsamin ainau wajúk kanajú ainawa nuna ajantus nugkash maaknum takantsati, mamiksag nugka agkan antigchatin timau jetenak aina nuwi.
Akankamu 41 Núgka Ashi tatastin ainau nuwigtu takastin anentaimtamu aina dushakam, apu ainau dutikakush nuniachkush wiyakush ainau dutikakush, takat akantukmau amainai nugka kuwitamka atakesh imanisag amain takamu atinun diistin.
Apaintamu ainau
JIMAG Mamiktamu Apu regionales ainau nuwigtu distritales ainaujai susata ciento veinte (120) tsawan, jujú Chicham Umínkatin najánna nunu takantsatin jegai, chicham umiktin wajuk tawa nuwi wayatnume.
KAMPATUM Iwainamu Mija mijanai, Achiká Najanin ainau tsawanjin wajantainak, Ministro de Comercio Exterior y Turismo Chícham Umiktin najantainum ijunmau mamiknamtai jegáwai achiká takatai peruano aina nunu takám waji utugchat ainau wantinkaje nuna etsegkatatus.
PAK USUMAT TakantsatinTsawan mamiktuamu Consejo Nacional de Fomento Artesanal akankamu 12num apusamua duka takatá nagkamattak uminmainai eke sesenta (60) tsawan inágkautsuk jujú Chícham Umínkatin najánamu takáamu nagkámnaig.
Nagkanku tamau
DEKATKAU Chícham Umínkatin najánamu esakamu Esakanjati Chicham Umiktin N° 24052 nuwigtu tikich juju chicham uminka nuna nunimaitsui tuwinau ainau, antsag, takántsachti Jutík takastatme tusa mamiktugmaushkam, Decreto Supremo Nº 091-85-ICTI/IND juni ati timau awa nunú.
AWAN Umíktin Chícham Umikmaun Inámin juju Chicham Uminkatin najánamun wajúk takantsattawa nuna diisa ématnun umijui noventa (90) tsawamtái, chicham uminkatin timau takáamu nagkamnamunum juwaki dekapag.
NUNIN ASAMTAI Chicham Umiktinun Najánin jujú chicham najanaujum duka nunimainai timatai, Nugka apujish juni amainai tusa chichama apusamtai jukí, Constitución Política del Perú akankamu 108 wajintua ímatiksaik, iwainakmau ati nuwigtu betek uminkati tajai.
Lima, veintitrés tsawan nantu julio dos mil sietetin
Chicham Umiktin Najantai apúji pátatkau
Chicham Umiktin Najantai apúji
Inamau, kuwitabau, anetamu
Tsuwapkagtamu, antijatmau
Achiká Najánin
Akankamu
Batsatkamu
Túke nugkentin batsatkamu
pujut
Achiká Najantain Akanág Mamikin
Anentaimtusa
Anentaimau
Tuta, tumama
Ayamak, ayamjumatai, jetemjumatai
Yachajui Ayamjutai ainau
Apaintamu ainau
Umpak
Estado umpakji
Inamin
Mamikit, ejegat
Nugka tsuwapamu
Antamu, etsegmau, ujaniamu, juakmat
Umpak
Tishipjá Dékamu
Chicham umiktin
Achiká Najánnu ayámke
Achiká Najantai akanjámu
Etsegmau
Chicham umikbaun inamin
Chicham umiktin najantai
Waisjam
Shiwag
Awajun shiwag
Tuke batsamin
Achiká Najánin ainau Iwáinaka Agatmamtai
Initik
Achika najanin nuwigtu jutik achika takasa eemku emami timau castellano - Awajún chichamai umikmauwa juka jimag anentaimau ajawai: chicham umiktina jujú iwainamu, antsag nugkanum tuke batsamin ainau chichame chichankati nuniaku iwainagmau ati jutí nugkeén tusa.
Achiká najánamu
Achikáa najanin
Initik achika najantai
Achika najantai iwajamu
Estado jetemjamu
Yainiaku atugat
Sujuktin iwainamu
Ijágkaimau achika najantajai apaemau
Achika najanin ainau iwaintamu
Achiká Najánnu Tsawánji
Achiká Najánin ainau Iwáinaka Agatmamtaig
Waji takatai ainau megkaejattak wajamu Núgka
Achika Najantai Tuke batsamnu takataiji ainau
Juju chicham umiktin najanamua juka ashi achika najanin áina nunauwai, juna takau atajai tusa ijunjaju aidau nuwigtu ashi achika najanbaun takak émtikin aina nunau
Nunu aina duka yupichu juju chicham umikbauwa juwi waimain áinawai nuniak Certificacion Artesanal tawa nuna jumainai nuniachkush Registro Nacional del Artesano tawa nuwi agatmamain ainawai, articulo 29, 30 chicha dutiksag
NUMAMTIN AINAU: D.S. N° 008-2010-MINCETUR (Chicham umiktin), Arts
Initik achika najantai: Najankamu atsumaku takatai ainau, enéemaku nuniachkush wakejumainjin tuja duka tuwi batsamas takainawa nuwi wantinjau
Nunin asa, tuke batsamin ainau takataijin iwainmamau, tuja junin amainai: Atsumtai iWakejumain
NUMAMTIN AINAU: D.S. N° 008-2010-MINCETUR (Chicham Umiktin), Art
Achika Najantain Akanag Mamikna duka wajupa dutika takainamu awa nuwigtu atakea duwish dutikmain ainawa nuna agak ijumnai
Ministerio de Comercio Exterior y Turismo jetemjau makichik, niiyai apuji atin
Ministerio de la Producción jetemjau makichik
Ministerio de Educación jetemjau makichik
Wiyakush ainau achika takamun jetemjin makichik
NUMAMTIN AINAU: D.S. N° 001-2008-MINCETUR, Art
Region ainauk, Direcciones Regionales de Comercio Exterior y Turismo aja nuwi, ajiagtatui Consejo Regional de Fomento Artesanal apuji ainaush wiyakuch ainaujai chicháaku atin
Yaa apuji agtatua duka dita papí umigkamu agtatui
Municipalidades provinciales nuwigtu distritales aina duka ajiagtatui Consejo Local de Fomento Artesanal apu ainaush wiyakuch ainaujai chicháaku atin
Yaa agtatua duka wajuk takasagtatua nujaig batsatkamunmaya apu najatuamu atatui
D.S. N° 001-2008-MINCETUR (Registro Nacional del Artesano nuwigtu Consejo Nacional de Fomento Artesanal umiktin chicham najatuamu, Artículos 12 nuwigtu 30 Chicham Umiktin Nº 29073 - Achiká Najanin ainau jumamtin takat ainaun ematin Chichama Umiktin tusa najatuamu)
14, D.S. Nº 008-2010-MINCETUR (Reglamento), Art
D.S. Nº 008-2010-MINCETUR (Chicham Umiktin), Arts
10, 12 nuwigtu 14, num
Akankamu 15 Nugka akanjamu aina nuna apuji papíi umigkagtumainji Ministerio de Comercio Exterior y Turismo - MINCETUR, iká nugka akanjamu aina nuna apujijai nuwigtu yaig akankamu aina nujaish chichas, yaa tikich takat akantugmauwaita nujai, wajuk papi umigka takamainaita nuna jintintuawagtatui achika najanin aina nuna, najaneamunum, takat jintiaja umiamunum nuwigtu iina nugken nuniachkuish tikich nugkanum sujumain aina nunu dekamtikamunum
Takatak dutikamu atatui achika najanbaunum yaimin aina nujai atuetuka, aikasag ditak kakanmamas takau aina nujaishkam
Akankamu 17 Sújamu Estadok, akankamu 11num wajuk tawa dutiksag, dita atuwejai nuwigtu díta dutikatin tibaunum, chichamjawai tutupit sujunkati achika najanamu ainau tusa
Nunu asamtai, chichawai tutupit sujuktajum achika najanin mujaya nuniachkush tuke nugkentin ainau tusa, nuniachkugmek achika najanamun sujin atajai tusa papi umika najaneu ákuik nunui sujumainai
Akankamu 19 Achika najantai chichámjamu Achika najantai chichámjamu, chicham umiktin najanamu juwi awa juwi, pachiawai unuimamu ainaun, antsag wiyakuch wegamun, duka taji, najanmau, sujamu nuwigtu dapampamu
Akankamu 20 Sujutai ainaunum pachinmau Ministerio de Comercio Exterior y Turismo – MINCETUR, nuwigtu apu takatjin mamikis takau ainau tikich nugkanum sujumainun chichamjukti timau, ijag kaunati tamau chichamjamun, nuwigtu kuwichkijinatus takau, Ministerio de Relaciones Exterioresjai chichasá, nugka akanjamu ainau apuji nuwigtu batsatkamu aidau apuji nuwigtu tikich, apu takatjin takau juna dutikati timau ainaujai, yupichu yayawai sujutai aidaunum pachinkati tusa, juti nugkanum nuniachkush tikich nugkanum, achika najanin aina nuna nuwigtu kuwichkijinatatus takau ainaunashkam, dapampautai aina nuwi, yainitnum, atunika takat, kuwichkijinat jintiamun nuniaku maak sujamun
Nunu uminkati tamaunum, juti nugken tinamja sujamu émkati tamaun nuniaku tikich nugkanmash achika najanamu sujunkati wakejutai nuwigtu atsumtai
Akankamu 22 Achika najanin iwainaku wajuk ujaniktinaita Ministerio de Comercio Exterior y Turismo – MINCETUR umiktatui página webjin achiká najanin iwainaku ujaniktinaita nuna, duka diyaku atin ímanisag ati tusa nuniak ashi tsawantai atin achika najanin ainau waimain, tsawan takantsashti timauk atsau
Juju takau aina nuna iwaintumain:
Apu takataiji akanjamu ainau,
Apu takataijin yunumak takau áinau,
Ditak achika najantan takau áinau,
Achika najanin áinau daaji agatkamu tuwí pujus takainawa nunu mamiktugmau,
Achika najanin atuegak takainau tuwi takainawa nunu mamikjamu,
Achika najanak yajá nugkanum sujin ainau,
Achika najanamun yajá nugkanmayan ikaunmau áinau,
Tikich nugkanum sujumain iwainaktin tsawan mamiktugmau,
Regionnum sujumain iwainaktin tsawan mamiktugmau
Akankamu 24 Ijágkaimau achika najantajai apaemau* Estadok achika najanamu áina nunak ashi juti nugke Peruwa nuwi ijagkaimau áina nuwi ijuawai
Nunú uminkati tamaunmak, nugka akanjamua nuwig nuwigtu batsátkamunum apu takajin áinau chicham umiktinun ijagkaimnun pachis najanainak ijuktinme achika najanamun, takat émamunum nuwigtu ijagkaimu umigkamu chichamjamunum, akankamu 6num wajuk timauwaita nujai betek
Akankamu 28 Mijanai iwáinmamainau Ministerio de Comercio Exterior y Turismo mijanai iwainmamkagtinun umiawai “Achiká Najánin ainau Peruana Iwáinaka Súwamu Amautas” antsag “Achiká Najantai Peruana ainaun Dakúmjin”
Achiká Najantain kuwichkijinatatus anentaiyai takau ainau iwainmamkatag tuwinauknak Ministerio de Comercio Exterior dutikata titatui, nunimainashit nuna diijus
Antsag, Chicham Umiktin Najantai, Ministerio de Comercio Exterior y Turismojai chichás, susáttawai peetái “Joaquin López Antay”, achiká takas minámujin éme anentak
JUMAMTIN AINAU: D.S. Nº 008-2010-MINCETUR (Chícham Umíktin), Art
Akankamu 29 Achiká Najánin Papí Najátua suwamu Ministerio de Comercio Exterior y Turismo Papí Najátua súwawai Achiká Najánin ainaun, aikasag aénts ijúnag takainaunash juna takata chichamjuk emainaunashkam
Tikich jutika papí sukagtinnash nuniachkush agatmikamainun najánmain ainawai
Akankamu 30 Agátmamtai Ministerio de Comercio Exterior y Turismo, regionka apuji ainau nuwigtu municipios ainau apújijai chichsá antsag túu tikíchish amáin ainawai tusa akankamu 11num tawa nuna diís, nájanui Achiká Najánin Iwáinmamka Agatmamtain
Jujú agátmamtaig wajúku amáinata duka mamiktuja yajá takastinush akanjámu amainai
Achiká Najánin ainau Iwáinaka Agatmamtaig jujú Chícham Umíktin Najánamua nunu ímatiksaik umiktasa takástinai, antsag jujú achiká najanat wajúk takaku anentaimtugmaush uminkattawa nunú ainau
Nunin asa, juna takatá chichamjukti tusa takát atákuamua nuna jujú takatnum páchitkau aina nujai yayáwai, nuniamunum, takantsati tusa diyaaku ata duka tuke uminkatnai
NUMAMTIN AINAU: D.S. N° 001-2008-MINCETUR (Jintiagmau umíktin Achiká Najánin Iwainak Agátmamtai antsag Achiká Najantain Chichamjin ati timaujai jintiagmau, juka najánamu ainawai Artículos 12 nuwigtu 13 Chícham Umíktin N° 29073 najánamu – Achiká Najánin ainau Achiká Najanmau éemkati tamau)
D.S. N° 001-2008-MINCETUR, Art
5 D.S. Nº 008-2010-MINCETUR (Chícham Umíktin), Arts
Akankamu 32 Tuna kuwitámua* Achiká Najánin ainauk núninai tunati ditá ímanjin nuwigtu ditá yachajíya duka ditánuke taku Decreto Supremo 822num tawa dutiksag, Najánnu Ayamke najatuamunum, wajuk diisa dusha timau amainai tusa papì umigkamuita nunu betek asamtai
Antsag, achiká nájanmau aina duka kuwitamkamu ainawai kuwáshat najánka sujúktasaish wajúk takantsati timauwaita nunú ajau asamtai
Akankamu 33 Yachameakmau ayamke INDECOPI uyúmawai yachajui ainaun kuwitamkatin achiká najánin ainau dekáti ainaunashkam Decreto Legislativo N° 822 wajúk tawa ímatiksag, Najána jiikiu Ayámke pachisa chícham umíktin najánamu, jumamtin tikich chicham najankamushkam
Antsag, ijúuntuja najána jiikmaunash kuwitámui
DEKATKAU Dekápaja iwainamu Instituto Nacional de Estadística e Informática Ministerio de Comercio Exterior y Turismojai chichama jintiawai Achika Najanmau wegakmau najana takáamu ati dutikam wajuk takatash wegawa achika najanmaunum takáamunmash kuwichik wayá nuwish
Antsag, wajuk takam imá shiig takatash wemainaita nunash umijui uwejai achiká najanmau aina nuwi nuwigtushkam nunú najankamu ainaunmashkam
Perunumak yamaya juwik 55 tuke nugkentin ainau akanjamu batsatui
Nuwiya, 51 ikám tuke batsamnai tuja 4 mujá batsatui
Perunum chicham umiká batsamsatin najanamua duka antsag Chicham Umiktin jintiagmau Nº 29735 – Chicham ainau takáamun diyáaku atin, kuwitamaun, takasa éemtika emamun, megkaekuish awakeamun, chichamjuka dapampamun Perunum chicham tuke chichatai ainaun, makichkiti nuniachkush kuwashtati chichataijui tuke chichau amaina nuna chichamjawai, aikasag ashi aents ainau tuwi tuwainawa nuwig chichamenig chichak antugdaimain ainaun
Perunumak tuke batsamin ainau chichame tunawai eke chicham castellano nuniachkush español wantintsaig chichatai asaju ainau
Wajupa aentsuk ainaji tusa aikasaik jega ainaushkam dekapagmau mijan 2007tin takasmauwa nuwi diyáamak, cuatro millones cuarenta y cinco mil setecientas trece aents ajawai yaunchuk tuke chichataiji, tuja nuwiya awai 15% juti nugken aents ashi ijumjam awa nuwi
Chicham awajún pachitkawai dita numamtinuk ijumjamu Jíbaronum tuja junak aents nuu wegantuk chichainawai namaká uwet Majanú, Comaina, Potro, Nieva nuwigtu Morona aina nuwi batsatu, región Amazonas, Loreto, San Martín nuwigtu Cajamarca
Tikichia duka, Chicham umiktin jintiagmau Nº 29073 – “Achika najanin nuwigtu jutik achika takasa eemku emami timauwai” achiká najanin wajuk tajimtamemainaita nunu egatnawai aikasaik ashi wajuk takasa najankamu ainawa dushakam; aikasaik, achiká najanin wajuk kuwichki ikámak takak maak takas emamainaita, tikichjaish dekapdayas, kuwashat najanak tuwí sujumainaita nunash egainak
Chicham umiktin pachina duka anentaimtusmauwai, achika najanin ainau unuimajagtin nuniakui wajuk takainawa nunu tikichnum iwainagtin, dita wajuk takainawa nunui átaku
Jujú Dirección General de Artesanía Ministerio de Comercio Exterior y Turismo awa nunú, mijanai chichama jintiawai Achiká Najantaijum iwainagtajum tusa dutikak ijumui achiká najanin ainaun aishmagkun nuwájai tuke nugkentin ainau ikám batsatun dutikam ditash sujutain dekatnume tusa dutikam juju aents ainaush nuní sújuinak kuwichki jukitnume tusa
MINCETUR iwainamainun wainkae “Achika najanin nuwigtu jutik achika takasa eemku emami timau” jimag chichamai agaja castellano tuke nugkentin awajún chichamen, dekas anentaimtusag estado peruano achiká najanin awajún aents ainau dekaátnume dita ayamken nuwigtu wajuk sujumainaita nunash wajuk chichamjuk emawa nunash dekaú atinme tusa, ditá achiká najantaiji aina nuwi íman kuwichik jumain ajuinamu asamtai
Jutikaku, yaínui awajún wegantu batsataina nunú kuwáshat takastinme tusa, nuwiya ainau, achika najanin kanajá ijunjau ainau: ujuchí najanin ainau, daek wegantuwai najantai, numi taumja najantai, tikich ainaunmashkam
Bitat awai ju kashia dui
Ibachik senchiush mayatbaush paan antuewai,
Paan jikam, jikam wajajai,
Senchi amini anentaimkun,
Ju kashia dui.
Wika ju kashia dui
Amina dakakun pujajai,
Tuki weme tusan anentaimjai,
Taam pagkugkata ju kashia dui.
Tujash shig tikiju dekapeajame,
Senchi megkaekaipa,
Waamak taata, atsumajame
Tsawaatsaig taata jui dakamjai,
Ju kashia dui.
¿Wagkanuk wakebeseaja?
aán wekaeja tusan buutjai,
Anentaig senchi najamawai,
Shig niimsan agamain dekapeasjai,
¿Tui weume?
¿Tui wee mina senchijush?
Wait aneasam wakitkita,
Senchi atsumajame, waamak taata,
Ame taashkuminig, ¿wajukatjaki?
Juti wegantu aidau wajuk takauk ainawa nunu nuwigtu ayamke aidau agatmitkaktasa diisa takatai
Iwainamu
Gobierno takamunum ashi pachinkatnume tusa tawa duwi, Superintendencia Nacional de los Registros Públicos – Sunarp tawa nunu aents imanik ayamke atsugbau aina nuna agatmamkatnume tusa wajuk agatmamainuk ainawa nuna ujawai, agatmamjatnume tusa nagkamui nuniak yayawai, nunik agatmamjawag, ditak takagmas pujustinme tusa.
Nunisag paantak wainnawai juti wegantu batsatkau aina nunu yaaktanum atushat pujuidau asag, kuashat atsumamu ajuinawai, nuwigtush tikich chichaman chichainawai pujutjichkam betsekchauwai; nunidau asag Registros Públicos aina nuwi kakajus agatmamaichau ainawai, agatmamjatatus wakegak shiig título umikbaun kakajus iwaimainchau ainawai nuwigtush papi iwayamua nunu besuju ataish waamak tsawan uminkati tibau mamikiamua nuwig iwagmainchau ainawai kakajus.
Jutika takamu aina duka batsatkau aina nunu wajuk dita takas puju ainawaki nujai ashi betekchauwai.
Dekas Uminkatin
Papí diisa takatai umiktag tabau, nuwig wajuk takataimpaita nunu shiig etsegkamu amainai, dutikam batsatkau aidau wajuk takauk ainawa nunu nuwigtu ayamke aina nunu yupichu agagtmitkamain ati tusa.
Juti wegantu takataiji aina nuna nuwigtu ayamke aina nunashkam yupichu agatmitkatnume tusa constancia, cuórum nuwigtu tikich papí aidau wajuk najanmainkita nunu umiamu.
Estatuto diisa takastinme tusa yupichu najanbau, dutikam utugtsuk takastinme nuniak título agagtmitkatag tuina nuniak dekas umiktinme tusa.
Juti wegantu aidau takataiji nuwigtu ayamke aidau agatmitkamunum waji utugchatak amainkita nunu ai tusa umiamu.
Registro Publiconum agagtmitkamu shiig takantsati nuniak yupichu nuwigtu waamak agatmitkamain ati tusa batsatkau aina nunu wajukunmag pujú ainawa nuwigtush wajinak atsumainawa nunu diisa umiamu.
Juka ima juti aents Perunumia aina duke anentaimtusa umikbauwai, juju aents aina nunu: Achuar aents, Awajun, Arahuaca, Harakmbut, Arasaire, Asháninka, Bora, Cacataibo, Kandozi, Cashinahua, Cocama, Culina, Shawi, EseEja, Huachipaeri, Wampis, Huitoto, Shiwilo, Kechua, Kichwaruna, Maijuka, Matsiguenga, Nahua, Notmatsiguenga, Ocaina, Quechuas, Secoya, Shapra, Sharanahua, Shipibo, Tikuna, Toyoeri, Urarina, Wangurina, Yagua, Yaminahua, Yanesha, Yine-Yami, Yora, nunisag tikich aina dushakam.
¿Waji Nuwish Umikbauwaita?
Juju diisa takastina nuwig diisa dakastin nuwigtu batsatkau takataiji nuniachkush ayamke aidauk jutika takamainai Registro de Personas Jurídicas nuwigtu Registro de Predios tawa nuwi agatmitkatasaik tusa umikbauwai.
Waamak nuwigtu yupichu antumainun etsejui, batsatkau aidau wajuk takauk ainawa nuna nuwigtu ayamke aina nunu yupichu agatmitkamu ati tusa.
Registronum agatmitkatatus papí iwaibau aina nunu yupichu ati tusa acta nuwigtu constancia aidau wajuk najanmainkita nuna umiawai.
Estatutok jutika najanmainai tusa yupichuchin najanui, dutikam kakajus najanmain ati nuniak dekas waji títulonak dekaskesh atsumawa nuna umikti tusa.
Batsatkau Aidau Wajuk Takauk Ainawa Nunu Nuwigtu Ayamke Aidau Agatmitkamu Imanji
¿Wajimpaita Registro Publicosh?
Duka Estado takataiji batsatkau aidau wajuk takauk ainawa nuna nuwigtu ayamke aidaun Personas Jurídicas tawa nuwi nuniachkush Predios de las Comunidades Nativas tawa nuwi agatmitkauwai, batsatkau Junta Directivajin nuniachkush batsatkau nugke titulojin agatmitkamainai.
Iina ayamke agatmitkag nuniakuik aitak kuitamtsuji, aan kuashat pegkeg juwaji.
¿Wagka imanaita Batsatkau aidau takamujin nuwigtu ayamke aidaun Registro Publiconum agatmitkamush?
Wagki dutikak kuitamkagtatui nuniak tikich aents aidau atanjuki tusa ayamjukagtatui.
Makichik batsatkamu Registro Publiconum nugken agatmitkamtaig, nunu batsatkamunmaya wainak aents nuniachkush tikich aentskesh Registronum wemainai ‘título’ copiajin dekas nunu batsatkamu nugke tibauwa dusha nunisagkeashit tusa diistatus.
Nunu copia aidaun acto nuniachkush ayamken pachis agatmitkamun Registro sukagtamua duka ‘iwainamu’ tutaiyai.
¿Tuwi wemain ainawa batsatkau aidaush takataijin nuniachkush ayamke aidaun agatmitkatjai tusa segamtasash?
Wemain ainawai Superintendencia Nacional de Registros Públicos (Sunarp) tawa nunu abaunum, duka iina nugken yaakat aina nuwi awai, tuwig awaki nuniakug diisa catorce Zona Registral Perunum awa nuwi bakichkinum pachitkawai.
Agatmitkatai aina duka juju nugka aina nuwi ayawai:
¿Wajupa tsawan megkaenawa Batsatkau aina nuna takataijin nuwigtu ayamke aina nunu Registro Publiconum agatmitkamush?
Registro wegantu aina duka kuashtai, nuniu asa tsawan aina dusha betekchauwai.
Nunu papi makichik oficina papi ayatak jukiti tibaunum iwayamuitkug, wajutinig dekas nuna papin diinaita nuwi jegamtai nagkamas dekapagtatui tsawannak.
Wajuk takauk ainawa nuniachkush ayamak aidau Registro de Predios tawa nuwi agatmitkamak, tsawan aan kuashtai papin autustatui.
Registro de personas juridicas tawa nuwi agatmamjatasa umiamu
Constitución Política Perunmaya nuwi chichak Batsatkau aina duka existencia legal tawa nunu nuwigtu personería jurídica tawa dushakam ajawai tawai.
Nuniu asa, ditak anentaimas ijunag, batsatkamujin takainak, nugken agkan takainak, nunisag kuichik wegantu aina nunashkam takamain ainawai agnan tawai, tujash chicham uminkati tibauwa nuna dutiksag diisag.
Batsatkaunu wajuk takaukita nuwigtu ayamak aidau Registro de Personas Jurídicas tawa nuwi agagtmitkatasa waji diisa umimainaita nuna yabai etsegkattawai.
¿Waji takatai aidau Registro de Personas Jurídicas tawa nuwish agatmitkamush amainaita?
Batsatkau aina duka agatmitkamain ainawai, Libro de Comunidades Nativas y Campesinas del Registro Jurídico tawa nuwig, juju aina nuna:
Dekamu
Apu aidau adaibau
Estatuto
Utugchat epegkeamu
Duka nagkabauwai, yama nagkamsa Registro de Personas Jurídicas tawa nuwi agatmitkamu.
Nuwi agatmitkam Batsatkamuk yama Registro Publiconum wantinkattawai, nunik nuwi nagkamas yama ijunjamunum wajinak chichaman apakaje nuna agatmitkatjai tusa segamainai.
Batsatkau aidauk dita apuji aidaunak wajuk apujin ekenin ainawa dutiksag ekenmain ainawai (Junta Directivan, apoderado aidaun, nunisag tikich aidaunashkam), nunik Registro de Personas Jurídicas tawa nuwi agagtmitkamain ainawai.
Apu daaji agatmitkamua nunu batsatkaun ayamken suwawai, nuniak agatmamjauwa duka tikich aents adaujau chichaman apamain ainawai takasagtatus.
Duka waji dutikmainaita nuniachkush dutikmainchauwaita nuna pachis nuwigtu wajuku amainaita Batsatkaush nuna pachis makichik papi najanamua nunuwai.
Estatuto najanamua nunu yapajiamua dushakam agatmitkataiyai.
Batsatkamunum maniamukesh asamtai nunu utugchat epegkamua dushakam agatmitkamu amainai.
¿Batsatkamu estatutojish waji ajumainaita?
Batsatkamu daaji nuwigtu tuwiyampaita dushakam.
Ijunbaunum waji uminkattawa nunu.
Wajupa aents kaunamtai ujunbaush nagkamnattawa nunu.
Ijunjamunum chicham jintiamua nunu dekas uminkau ati tabaunum kuashat kaunati tabauwa nunu.
Junta Directiva adaika wajina takasagtatua nunu jintiamu.
Junta Directiva ekenbauwa dusha wajupa tsawan takasagtatua nunu.
Junta Directiva ekenbau tsawanji abukau aig ekek takasti tabau.
Batsatkau aina duka agkan dita anentaimas shiig takantsati tusa chicham uminkatnun pachis jintimain ainawai.
Adeagta:
Batsatkau estatutojig dita nugken wajuk batsamin ainawa nuwi anentaimsa najanamu amainai, tujash Constituciónnum nuwigtu tikich chicham uminkatin tibau aina nuwi wajintuaki nuna diisag.
Yatsug, ubag batsatkaunmaya aidau juju puyatjusa dekamu amainai:
Ijunbaunum ipaamamu: Asamblea Generalnum ipamakug estatutonum tawa dutiksag umimainai.
Aents pachinmain aidau: Papí agagbauunum wajupa aents ijunbaumash pachinmainaita nuna titatui.
Kuashat aents ajapatnume tusa atsumawai Asamblea Generalnum chicham apakbauwa nunu uminkati takug.
¿Waji papina iwaimainaitja agatmamjatasanush?
Dirección Regional Agraria del Gobierno Regional nuniachkush tikich nuna diisti tibauwa nunuwai juti wegantu Batsatkau personería juridicajin diina duka.
Nunu Dirección Regional nuniachkush tikich nuna diin Resolucionka copiajin amasmatai jukim, iina takataiji aina nuwi itamainaitme.
¿Wajukmainaita nuna diina nunu Resolucionkan jiimainchauwaitkuish?
Dirección Regional Agraria Resoluciónkan jiimainchauwaitkuig, ima constancian nuna diin susamua duke takamainai.
¿Tikich takatai nuniachkush ayamak aina nuna agatmitkatasa wakegaknush wajina umimainaitja?
Waji takamunak agatmitkawa nuniakug juna diisa umimainai:
Junta Directiva adaibau
Resolución Judicial
Papí umimain:
Ijunjamunum estatuto najanbau nuniachkush yapajiamu aina nunu umika acta najanamua nunu copia jiiki autenticamu nuniachkush certificamu amainai.
Papí umimain:
Ijunjamunum chicham jintiaja acta najanamua nunu copia jiiki autentica nuniachkush certificamu.
Resolución Judicial jiikbaunum ayamke awai tibauwa nunu copia jiiki certificamu.
Autenticamu aina nunak Batsatkau aina nunu diisag juju aina nuwi dutikmain ainawai:
Fedatario
Notario
Juez de Paz
Secretario judicial copianak certficaumainai.
Nuwigtush Juez oficio najana agagtmamjatatus segamainai.
¿Wajina dutikmainaitja batsatkamu Registros Públicosnum asociación jai betek agatmamjamtaish?
Juti wegantu Batsatkau aina nunu Registros Públicos aina nuwi agatmamjatsag asociación wetasag atsumatsui.
Estado juti wegantu Batsatkaun dekak personería juridikajin suwa nunu anemainai.
¿Wajukmainaita batsatkamu Asociaciónjai betek agagtmamjauwaitkuish?
pegkeamu
Registros Públicos aina nunu iwajak Libro de Comunidades Nativas tawa nuwi agatmitjukti tusa segamainai.
¿Waji papin iwaimainaitja?
Dirección Regional Agraria del Gobierno Regional nuniachkush tikich nuna diin Resolución susamua nunu copia jiiki autenticamu nuniachkush certificamua nunu.
Ijunjamunum Resolución susamua nunu diisa yapajiami tusa Acta najanamua nunu copia jiiki autenticamu nuniachkush certificamua nunu.
¿Wajimpaita actash?
Duka makichik papi ijunjamunum chicham jintiagbauwa nunu agagbauwa nunuwai.
Nunu acta nuwig wajukamunum ijunjamuita nunu dekamain ati tusa agagbauwai, nunisag wajuk ijunbaush nagkamnawa nuna, wajuk ijunnaje nuna nuwigtu wajuk nagkankae nunu aidau agagbauwai.
Adeagta:
Actak ijunjamunum waji chicham jintiagbauwaita nuniachkush junta directivash wajina jintiawaje nunu iwainaktag tabaunmai.
¿Waji agagbauwaita actanmash?
Juju aina nunu amainai:
waji tsawanta nuwigtu waji etsa ai ijunbaush nagkamnae nunu nuwigtu wajupa ai abukae dushakam.
Tuwi ijunbaush asae nunu.
Aents ijunbaun jintiag ema nuna daaji ashi.
Chicham jintiagbau aina nunu, wajupa aents ajapawagmatai juni ati tibauwaita dushakam.
Junta Directiva ekenbau acta najanamuitkug, yaa ainawa nuna daaji betek nuwigtu DNIji batsakbau amainai.
¿Wajimpaita libro de actash?
Libro de actas:
Duka makichik cuaderno muuntai, nuwig juti wegantu Batsatkau aina nunu ashi ijunbau auna nuna nuwigtu Junta Directiva aina nunu jintiagbauwa nunu agagbauwai. Nunu cuaderno, Libro de actas tutaiya duka, makichik Notario certificamu amainai.
¿Acta najankunush wajina aneaku amainaitja?
Acta ebesawaig takunush ¿Wajina puyatjumainaitja?
Libro dekapagbauwa nunu, waji tsawantai certificamuita nunu nuwigtu aents nuna papin najata nunu aidau ashi nagkanbau acta takana nujai betek ati tusam puyatjusam diistaión.
¿Wajukmainaita acta najanku ebesamash nuniachkush jintiagbauwa nunu ashi agagchamash?
Acta ebesamu nuniachkush jintiagbau ashi agagchamu ataig, actan firmawaja nunu ashi kaunamtai yama iwagmainai beseju akuig nuniachkush kajimatki agagchamu akuig. Nuniachkush, ijunjamunum apu nigki dutikati tibauwaitkug nii iwagmainai actanak.
Acta ataktu ujamu
¿Wajuk awa acta awagki ujamua dusha?
Actak ebesamu nuniachkush kajimatkimu awa nunu iwajatasa ujamui.
Yauchuk acta firmawajua duke firmaunai ainawai nuniachkush apu dutikmainai tus ijunjamunum tibauwaitkug nigki firmaumainai.
Wajutin ataktu ujamainaita nuna tumainai.
¿Waa ijunbaunash ipaamamainaita?
Estatutonum aents adaika juu ati tusa tibauwa nunu.
Untsu estatutonum tuchataig, ijunbau awai tusa ipamatta duka, junta directiva agatmamjau aentsun nii ipamau ati tusa adaikamua nunu dutikamainai, takamuji tsawan abukau aigkesh.
Nunin ataig, nuna aentsun ipamau ati tusa adaiku acta najanamua nuna copian autentica nuniachkush certifica iwainamainai.
¿Wajimpaita Asamblea General tawa dusha?
Asamblea General tawa duka Batsatkau aidau ijunag chichas pujuina nunuwai, duka aents batsatkaunmaya aidau Padrón de Comuneros tawa nuwi agatmamjau aina nunuwai.
Ijunjamunum wajuk chichamnash jintiawagtigki nunak dita batsatkau wajuk chichas pujuk ainawa nuwigtu wajuk takauk ainawa nuna diisag jintiwagtatui, nunu wajuk takauk ainawa duka estatutonum umikbauwai.
¿Wajuk asamblea general ati tusan dekas ipamanname nuwigtu aents kuashat kauname tusanush iwainamainaitja?
Estatutonum ijunbau atabaunum waji uminkati tibaukita nunu ashi uminkae tusa, nuwigtushkam ijunbaunum aents kuashat kaunawagme tusa.
Nunu aina duka constancianum umikbau amainai ashi.
Constancia ijunbaunum ipamamu
Ijunbaunum wajupa kaunawaje nunu Constancia umiamu
Umimain:
Estatutonum ijunbau wajuk amainai tawakita ibatiksag uminkame tusa tumainai, nuwigtush Batsatkaunmaya aents aina dusha ijunbau atinun ashi dekawagme tusa tumainai.
Umimain:
Wajupa aents Batsatkautmaya aidau ijunbaunum wemain ainawa nunu tumainai, waji tsawantai acta najanamuita nunu, “Padrón de Comuneros” tutai papiya nunu ujamu, wajupa aents ijunbaunum kaunkaje nuna daaji ashi nuwigtu batsatkamunmash wajupa kuashtak aents awa nunu aidau ashi tibau amainai.
¿Wajukmainaita tikich Junta Directiva ekeni Registros Públicos tawa nuwi agatmitkatasaish?
Estatuto umikbaunum tawa dutiksaik aents batsatkaunmaya aina nunu emtika ijunbaunum ipaamu amainai.
Juti wegantu Batsatkau aina duka eke tsawan nagkaematsaig Junta Directiva aina nuna yapagmain ainawai, dita Estadonum nuniachkush tikich apu aina nuwi Batsatkaun chichamjau asagmatai.
Junta Directiva yapajiatag takuik juju dekamainai:
¿Junta Directiva ekentasanush wajina aikmainaitja?
Batsatkau Junta Directivaji jiina nuna apujiya nunu ijunbau awai tusa ipamatatwai, yamajam Junta Directiva ekenmi tusa.
Ijunbaunak nagkanbaunum Junta Directiva agatmitkamua nuna aentsji ipamakush ipamamainai, estatutonum wajintuaki dutiksag.
Aents batsatkaunmaya ijunbaunum pachinaina duka Padrón Comunal tawa nuwi agagtmamjau aina nunu pachinainawai.
Ijunbaunum ipamakug estatutonum tawa dutiksag ipamamainai, dutikam aents batsatkaunmaya aina nunu eke tsawan ai dukau atinme tusa.
Junta Directiva yamajam ekenbauwa nunu etsegjamunum, ijunjamu pachis acta najanbauwa nuwi iwainakbau amainai, nuniak Libro de Actas tutai Batsatkamunua nuwi wantinkau amainai.
Uminain:
Apu ekentasa ajapeamua nunu abukamtaig, presidente jiina nunu Junta Directiva yama ekenbauwa nuna ashi papí nunu ekentasa umikbau aina nuna sumainai dutikam registro público aina nuwi agagtmamjatatus papin umikti tusa.
¿Waji papi aidaun iwaimainaitja yamajam Junta Directivaya nuna agatmitkagtasanush?
Juju papi aina nunu iwaimainai:
Agatmaamjatatus solicitutan iwaimainai, SUNARP formularionun sukatna nuna diisa.
Yaa agatmitkatatus papin iwaiwa nuna Documento Nacional de Identidad (DNI) copia jiinbaun iwaimainai.
Junta Directiva Constancia jiina nuna presidenteji ijunbau ati tusa ipaama nuna constanciaji amainai.
Junta Directiva jiina nuna presidenteji yamajam Junta Directiva yapajiatasa ijunbaunum aents kuashat kauname tusa Constancia najanamu amainai.
Ijunbaunum ashi ijunjami tabau ataig, nunitai ashi aents basatkaunmaya ajapmain aina nunu kaunati tutaig (padrón comunal agatmamjau aina nunu) ijunbau atatui tusa ipamamua duka Registonmag iwainabaaitsui, ima wajupa aentsuk ashi ijumjamash ijunbaunmashh kaunae duke umikbau amainai.
Ijujamunum acta najanbauwa nuwig ashi batsatkaunmaya aina nunu ijunbaunum ashi ijunjamu ati tusa tiagme tusa agagbau amainai nuniak waji pachisa chichantsatnuwe nunashkam (yamajam Junta Directiva adaibau).
¿Wajukmainaita Junta Directiva takasti tibauwa nunu tsawanji nagkaemakmataish?
Junta Directiva takasti tusa ekenbauwa nunu tsawanji nagkaemakmataig, juju aina nunu shiig anentaimja diimainai:
Ashi Junta Directiva ekenbauwa duka wajupa tsawantai takasti tusa ekenbauwaita nunak takamainai.
Tujash, Batsatkau aina nunu ijunag waamak Junta Directivajin yapajiachu amainai, nuniau asa yaki batsatkau chichamjukti nunu atsugbau amainai.
Juju aina nunu akug amainai:
Estatutonum Junta Directiva takaina duke takas emati tibau
Batsatkau aidau estatutojin takaina duke takas emamainai tibau ataig, takasti tibau tsawan mamiktuamu abukau aig, nunu Junta Directiwaya duke batsatkaun chichamjuktatui wajig amainaita nuwi.
Tibauwa nuna intimjutsuk, takasti tibauwa nunu tsawan nagkaematsaig, estatuton yapagmain ainawai dutikam Junta Directiva aina nunu ditak tsawan nagkaemakmataish takastinme tusa.
Batsatkau estatutoji Junta Directiva takaina duke tsawanji abukamtaish takastinme tichamu ataig nuniachkush nuna pachis umikchamu ataig nuniachkush takamaitsui tusa tibau ataig, Junta Directiva takasti tibau tsawanji abuka nunu, aitak tikich ekenmi tusa ijunbau ati tusa ipamamainai.
Íman:
Juti wegantu aidau ditak anentaimas chichasag takastinme tibauwa nuna umiak:
Estatutonum wajupa tsawan takasti tibaukita nuna ejetsuk aan pipich tsawantai takasti tibau ataig agatmabaunum utugchatan aputumainchau ainawai.
Estatutok Junta Directivanum dita wajuk chichasag pujú ainawa nuwigtu wajuk takauk ainawa nuna diisag wajina adaikatag tuwinawaki nuna adaimain ainawai.
¿Wajukeawa ijunja Junta Directiva ekenbau aitak Registro Públiconum waamak agatmitkagchamash?
Asamblea General de Rreconocimiento (AGR) tawa nuwi ataktu ipamamainai. Juju ijunjamu agatmitkamua nunu juki yaunchuk ekenbau ainaitak waamak agagtmitkashbau aina nunu yama agatmitkamainai.
Ijunjamua nunu agatmitkata tabaunum nuna agatmitkauwa nunu ijunjamunum acta najanamua nuna copijin fedatario nuniachkush notario agagtmitkataiya nuwiya susamun segamtatui.
Papí umimain aidau:
Formularion SUNARP susamua nunu diisa agatmamjatasa solicitud umiamu.
Juju ijunbauwa nunak presidente nagkanku adaikamua nunu ipamamainai nuniachkush yama adaikamu aidau eke agatmitkasbau aina dukeshkam, tsawan takasti tibauwa nunu eke abutsaig.
Junta Directiva jiina nuna presidenteji ijunbau atatui tusa ipamamu nuwigtu AGRnum wajupak aents kaune nuna constancian umika nuna papin ijúmainai.
AGR actajinig juju aina nuna tumainai: (a) yaunchuk ekenbau aidau agatmitkashbau aina nunu agatmitkami tabau nuwigtu (b) Junta Directiva ekenbau aina nuna takastinji aina nunu nuwigtu wajupa tsawantai takasagtatua dushakam.
Juju adeagta:
Duka makichik nuniachkush aan kuashat Junta Directiva ekenbau agatmitkashbau aina nunu agatmitkatasa takamainai duka.
Yaunchuk ijunjamu aina nuna copiaji certificamuk nuniachkush yaunchuk ijunjamu pachis tikich papi najanamuk atsumnatsui.
Batsatkau aina nunu dita diisag Acta iwainamu aina nunak Fedatarionum nuniachkush Notarionum autenticaumainai nuniachkush certificaumainai.
Registro de predios tawa nuwi agatmitkatasa umiamu
Juti wegantu Batsatkau aina nuna pachisag, Corte Interamericana de Derechos Humanos – Corte IDH tawa duka chicham “territorio” tawa nuniakug ashi nugkan nuwigtu nuwi ashi aya nuna juti wegantu aidau yaunchuk nagkamas takau aina nuna taku tawai tusa tawai, duka ima jega dita pujuina dukechui, duka dita wajuk pujuk ainawa nuna nuninak nugka takaina nunashkam tawai.
Nuniu asa, juti wegantu aidau nugke dekagbau, tesagbau, titulamu nuwigtu kuitabau aidau pachis ayamke aina duka nunu nugka dita nugke asamtai ayamke ainawai.
Nunu umiamunum, nugkan dita akijua pujuina nunu nuwigtu nuna nugkan apaka duke diisa juka nugkan ditanui tusa tibau amainai.
Yabai Registro de Predios titaiya nuwi juti wegantu aidau wajuk takauk ainawa nunu nuwigtu nuna ayamke aina nunu agatmitkatasa waji umimainkita nunu etsegbauwai:
¿Batsatkau aina nuna nugkega dusha tuwi ditanui tusaish tibauwaita?
Duka Constitución Política del Perúnum nuwigtu chichaman ashi nugkanmaya aidau imuktinme tusa chicham tibauwa nuwi Estado peruano pachitkauwa nuwi tawai, juti wegantu aidau Batsatkau aina nunu existencia legal ajamu asagmatai nuwigtu persona jurídica asagmatai nuwig pachitkawai.
Batsatkau nugken kuitamkatag takug Registro Públiconum agatmamainai.
Adeagta:
Nugka inui tusa agatmitkatasa wakegakuik emtika juti wegantu Batsatkauwa duka persona juridicayai tusa Registro Públiconum agatmitkamu amainai.
Registro Públicok juti wegantu aidau Batsatkau aina nunak nigka titulatsui tujash senchi yaimui nugka tesamun nuwigtu wajuk takamainaita nuna esteja nuniak ayamke aina nunu kuitabaunum yaima nunu shiig dekau amainai.
¿Juti wegantu Batsatkau aina nugkanmash waji utugchata ajuinawa?
Utugchat aina duka juju amain ainawai:
Batsatkau aidau nugke titulamu.
Nugke ekeamu.
Batsatkau aina nunu nugka tesagbau aidaun dekachbau.
Batsatkau nugke aina nunu nugkak Áreas Naturales Protegidas (ANP) ati tabau, Bosques de Producción Permanente (BPP) tibau, numin takasti tusa nuniachkush minerían takasti tusa suwamu aina nunu.
Tesamunum wayamu (juti wegantu Batsatkamu-Caserío nuniachkush anexo aina nuna nugken apach aidau utsanbaunum utugchat abau).
¿Wagka Batsatkau aiaunush Registro Público aina nuwish agatmitkamush amainaita?
Nugka ebesamua nunu iwagbau nuwigtu batsatkaunu asamtai ayamke aja nunu agatmitkamu.
¿Wagka Batsatkau aiaunush Registro Público aina nuwish agatmitkamush amainaita?
Nugka takamu: batsamin – batsatkamu wajuk takainawa nunu.
Iwantsút: Ajakmamu, vaca apugbau, numi takamu nuwigtu jega jegabau aina nunu.
Takamain: Batsatkau takamain.
¿Makichik batsatkau nugken agatmitkatasanush tuwi papinash umimainaitja?
Mina nugkajun agatmitkatasanuk papinak juju aina nuwi umimainaitjai:
Juti wegantu Batsatkau aina nuna nugken agatmitkatai awa nuwi.
Kuashat agatmaitkau ayamunum nugka ataig, juti wegantu Batsatkamuu nugke agatmitkamua duka juti wegantu Batsatkau aina nuna nugken agatmitkatai awa nuwi agatmitkamainai.
¿Tuwi SUNARP tawa dusha awa?
¿Wajimpaita inmatriculaciónkash?
Apu daaji, secretario daaji nuwigtu yaa apu ekentasa ajapeamunash umike nuna daaji apugkuik apugmainai)
Juwi iwainmamua duka maki makichik aina nuna estatutoji najanbaunum diisa takatai ati tusa umikbauwai.
Tujash, juwi enasemu aina duka ibatiksag umikti tichamui.
Nuniu asamtai, ayatak diisa takamainai tibau asamtai duka aitak diisa takamainai.
Juka batsatkau aidau wajuk takauk ainawa nunu diisa aan shiig iwajamu nuniachkush yapajiamu amainai.
Estatuto wajuk najantaimpita nunu diisa takamaina nunu
Ashi ijumja tabau
Enasemu
Batsatkau agatmitmua nuuna daajig
daaji agagta
duka aents aidau juju estatutonum chicham uminkati tibau aina nuna umimain aagtatui, Ley de Comunidades Nativas tawa nunashkam, Decreto Ley
Wajina batsatkaush umikagtatua nunu
Batsatkau aina duka nagkamna nuwi nagkamas juju aina nuna umiawai:
yaunchuk nagkamsash wajuk pujuk ainawa, wajinak takauk ainawa nuwigtu wajinak dutikin ainawa nunu kajimatchamu nuniaku aan senchi dapampamu.
Bastatkau aidau atsumu diisa ayamjamu.
Batsatkaunmaya aina nunu wajukunmag puju ainawa nuwigtu aents anentsa tsakamua nunu.
Batsatkaunmaya aina nuna ayamke betek nuwigtushkam umimainji ainadushakam betek.
Batsatkaunmaya aina nunu batsatkaunum takamunum niish pachinbau.
Wait anenkagtamu, yainika pujamu aidau.
Ikam ayaa nunu pachimdaikai tusa, kuitabau nuwigtu puyatjusa takamu.
Tikich wajuk takauk ainawa ditash nunu aiadau.
Batsatkau aina nunu juna umimain ainawai:
Wajik takamain amainkita nuniachkush jutika takasmi tusa takamu amainai, nuniak batsatkaunmaya aina nunu pachinkatnume tusa diimainai.
Dita batsatkaunmaya aina nunu wajuk takasagtatua nugka nuwigtu nuwi aya nuna pachis umimainai.
Dita nugke aina nunu shiig takamu ati tusa batsatkaunmaya aina nunu batsatkaunu takagbaush nuniachksuh dita pataji takagbau aina dusha wajauk amainaita nunu jintiamu.
Institución estatal nuwigtu privada aina nujai chichasa batsatkau aina nugkenish takamain aina dusha wajuk takamu amainaita nunu pachisa chichamu.
Batsatkau aina nunu wajuk pujuk ainawa, wajinak takau ainawa, wajinak nantsemjin nunu aidau iwainamu, wajuk takamainaita nunu dutikamu nuwigtu nunu takamunum yaibau aina nunu.
Shiig diyamak, batsatkau aidau wajina umiktag tawaki nunu uminkati tusa yayamua nunu.
Aents batsatkaunmaya aina nudau
Juju ainawai batsatkaunmaya aina duka
Batsatkau nugken akinau aina nunu.
Tikich batsatkaunum akinauwaitak nunu batsatkaunum tuke pujuwa nunu.
Batsatkauwa nuwiya ati tusa iwayamua nunu Estatutonum wajina umimainai tibaukita nuna betek umia nunu.
Padrón de comuneros tawa nuwi aents agatmitkatag tabaunmag juju aina nunu betek imatiksaik umikbau amainai:
Nunu batsatkaunmaya amaini nuniachkush ijunjamunum juwiya ati tusa tibau amainai.
Batsatkauwa nuwig tuke puju amainai.
Tikich batsatkaunmaya abaitsui.
Aents batsatkaunmaya kakajam aina duka, aishmag nuniachkush nuwa, padrón de comuneros tawa nuwi agatmitkakbau aina nunu nunin asag Estatutonum ayamke tibauwa nunu ajawai.
SJuju aina nunu atai ayamke aina duka atinkimu amainai:
Nigki anentaimas ijunjamunum dekainai ayamke jiinjai tusa ukua nunu.
Jaakamunum.
Ijunjamunum chichasag akankami tusa tibau asamtai: duka juju atai dutikamu amainai:
Batsatkaunum puja nuwi takatan umikti tubauwa nunu umiachbaunum
Batsatjau waajinak dutikatag tawa nunu dutikachbaunum.
Intimki chicham antachbauwa nunu.
Batsatkaunmaya nunak megkaekashtatui juju aina duka:
Papii aujin aidau asag atsuina nunu nuniachkush jaamunum juyaa nunu, ditak papiin iwainamain ainawai.
Suntagnum pujuina nunu.
Takak yujaa nunu, Asamblea General dekainai yuja nunu.
Ashi batsatkaunmaya aents aina duka “Padrón de Comuneros” tawa nuwi agatmitkamu amainai.
Maki makichik batsatkau aina nuna daaji batsatbauwa nuwi juju shiig agagbau amainai:
Daa nuwigtu apellidoji ashi
Datsashit nunu
Wajinak takaukita nunu
Documento Nacional de Identidad tikichnumag.
Waji tsawantai akinauwaita nunu.
Batsatkaunum waji adaikamuita nunu.
Wajintin wayauwaita nunu.
Wajutin batsatkaunmayash jiikbauwaita nunu.
Wagka jiikbauwaita nunu.
Batsatkaunmaya aentsua nunu tsentamu nuwigtu uweg dakubau.
Tsawan
SJuju ainawai batsatkau ayamke aina duka:
Etegmainai nuniachkush nii etegjamau amainai apu ati tusa.
Ijunbau aina nuwi chichamainai nuwigtush ajapmainai.
Batsatkau ainan uwi shiig antugdaika pujamu ati tusa apunum wajuk takamainai tawakita nuna tumainai.
Junta Directivash wajinak takainawa nuwigtush wajuk takainawaki nuna dekaatatus iniimainai.
Junta Directivan, dutikmain atai, ijunbau ati tusa segamainai.
Batsatkau wajuk pujuk ainawa nunu diisa ayamke aina nunu.
Pataji atsumtai ikam aya nuna takamainai, tikich uchi miniina nunu ditash takasu atinme tusa.
Batsatkau aina nunu umimain ainawai
Estatutonum chicha nunu umimainai nuniack asamblea generalnum waji uminkati tibaukita nunu dutiksag.
Ijunbaunum nuwigtu takamu aina nuwi kaunmain ainwai.
Batsatkau aina nuwi takamu aina nuwi tuke pachinmain ainawai.
Apu ekenbau aina nuwipachinak ajapmainai.
Apu ati tusa tamak ayu tumainai.
Batsatkaunum takamua nuwi pegkegchau nuniachkush ebesmain ataig chichaman patatmainai.
Batsatkaunu aina nunu kuitamka nuwigtu ayamjamu amainai.
Batsatkau wajuk takauk ainawa nunu diisa
Ijunjamunum nuniacksh Junta Directiva aina nunu ipaka takamunu pachinbau.
Aents batsatkaunmaya aina duka intimkiu taka atatui juju estatutonum chicham uminkati tibauwa nuna nuwigtu Asamblea General aina nuwi chicham jintiagbau aina nuna betek umiagchataig, senchik katsekmake nuna diisa, suwimkan suwak akikmakti tabauwa nunak Junta Directiva diistatui nuniai tikich suwimak aina nunak asamblea general, batsatkau wajuk chichas puju ainawa nuna diisag
Nuniau asamtai, batsatkau apuji aina nunu utugchatan dekawag, epegkawag nuwigtu suwimkan susagtatui utugchat imanchau ataig, nuniak dita wajuk epegnuk ainawa nuna nuwi dutikattawai.
Chicham antukchamua nunu intimkimui tusa tibau ataig, duka yama nagkamkug batsatkamunum epegnawai nuniachkush federacionnum, tujash nunichtaig waamak pilicia ujakbau amainai, dutikam nuwi epegkai tusa.
Batsatkau aidau wajuk takasa minamuita nunu
Juju ainawai batsatkau aentsji aina duka:
Asamblea general
Junta Directiva
Asamblea general tawa nunuwai ima senchigtin batsatkaunum chicham atai nii diimainai duka.
Duka ashi batsatkaunmaya aidau padrón de comuneros tawa nuwi agatmamjau aina nunuwai.
Nunu chicham jintiamu aina nunak ashi umimain ainawai, ijunbaunum pachinchau aina dushakam umimain ainawai nunak.
Asamblea generala duka batsatkau dita wajuk takauk ainawa nuna diisag wajupa tsawan asa ijunmainaita nunak diisagtatui.
Nunisag, yamajam Junta Directiva ekentatus ijunui.
Batsatkau aina nuna apuji asamblea general atatui tusag ipamamainai.
Subjefeya duka Apu atsutai nuniachkush Apu ipamamainchau atai nii ipamattawai.
Apu nuniachkush subjefe asamblea generalnum ipamatan dakituidau nuniachkush ipamamainchau agtaig aents batsatkaunmaya aina nunu juunig aina nunu ipamamain ainawai, wajuk batsamin ainawa nuna pachis tutaig.
Wajupaita nunu tita
Ijunbaunum ipamamu aina duka chichamaik ipamamu amainai dita aan chichan puju aina nunisag, nuniak wajintin ijunbaush atatua nuna tumainai, tuwi atatua nuna, waji tsawantai atatua, wajupa etsash wegai atatua nunu nuwigtu nunu ijunbaun mash waji pachisa chichantsattawa nunu aatus.
Asamblea general pachisa tabau
Junta Directiva aina nunu ekenbau.
Aents batsatkaunmaya ati tusa ijuamu nuniachkush batsatkaunmaya tibauwa nuna megkaekae tusa tabaun diisa nunuwai.
Batsatkau aidau padrón comunalnum agatmikamunum utugchat amaina nunu.
Estatuto aina nunu najanbau nuniachkush yapajiamu aina nunu.
Junta Directiva taka nunu shiig diisa pegkejan takawai tusa taabau.
Aents batsatkaunmaya aidau chicham antuinashkui epegeka idaiku suwimaak suwamu.
Asamblea general aina nuwi chicham jintiagbau aina duka batsatkau actajiya nuwi ashi agagbau amainai.
Junta Directivaya nunuwai jintiatta duka, juni takamainai tusa nuwigtu tikich utugchatkesh atai batsatkamua nuna ayamjuktataa duka.
Duka juju aina nunu ainawai: apu, subjefe, secretario nuwigtu tesorero.
Juju aina nuna dutikmainai
Batsatkau aina nuna apujiya nunuwai Junta Directivan shiig apujiya duka kuichik pachisa chichamunmag dita diisagtatui.
Niiyai Junta Directiva nuniachkush asambleas generales aina nunu ipama nuwigtu ijunbaun jintiatta duka.
Dirección Regional Agraria y los Registros Públicos tawa nuwi Junta Directiva agatmitkamu.
Aents batsatkaunmaya aina nuwiya dita ditak utugchatan aputudaiyakui epegkeamu, nunisag chicham intibauwa duchakasm.
Gestión comunal jintiaja emamu.
Subjefeya nunu Batsatkau Apujiya nunu atsutai nii apua anin wemainai, atsau asamtai nuniachkush dutikmainchau asamtai.
Uminui nunik wajupak atsumnaya nuna diisa wajupak sumainaita nuna titatui
dekas nuniachkuish wainka
Secretariak nii ijunbaun ematnai, kuitamak nuwigtu libro de actas tawa nuna, padrón de comuneros tawa nuna nuwigtu tikich papi batsatkamunu takamain aina nuna diisa umiktatui, nunik apujai nunu papi umikbaun tsentsakagtatui, duka papi takamu aina nunuwai.
Tesorero adaikamua duka batsatkaunu kuwichik awa nuna, wajiji aina nuna nuwigtu libro contable batsatkaunu aina nuna takastata duka nuniak ukustatui, apujai chichasag.
Junta Directiva aina duka …. takastinme tusa ekenbau agtatui, duka awagki ataktu ekenmain ainawai, tujash makichkia awagkig ekenmainai.
Tsawanji takasti tibauwa nunu abukamtaig, taka pujutatawai yamajam Junta Directiva ekenbau jegai nuniak asamblea general awai tusa ipamamainchauwai nuwigtush batsatkau aina nuna nugke ayamke aina nuna ajantus diimainai nuwigtush contrato tikich aidaujai umikbau aina nunak dutiksag idaimainai.
Junta Directivanum pujustag takujik juju atsumnawai:
Padrón de comuneros batsatmaunua nuwi agatmamjau amainai.
Batsatkau nugken puja nuwi ayamke ashi ajumainai.
Junta Directiva Batsatkau apuji segamtai ijunbaunak umimainai nuniachkush jimag aents juntanmaya segamtai dutikmainai.
Junta Directiva ipamua duka ayatak chichamaik dutikamu amainai, entika waji tsawantai dusha ijunbaush atatua nuna ujamainai nuniak waji tsawantai, waji etsa wegai nuwigtush waji pachisa chichamu atatua nuna timainai, dita yaunchuk takas puju aina dutiksag.
Junta Directivaya nunu ijunbau nagkamnati tusa wakegakug ashi ijumjamash wajupakita nunu jibaipituka nunu makichik ijukbau kaunamtai nagkamainai.
Junta Directiva jintiawaja duka ima kuashat nuni ati tusa tibau amainai.
Junta Directiva aidau chichaman apakaja duka actanum umikbau amainai dukamua nunu libro de actas tawa nuwi inagkakbau ati tusa.
Nunu acta duka Batsatkau Apuji nuwigtu secretario aina nunu tsentsakbau amainai.
Junta Directiva takamain aina nunu:
Batsatkamua nuna representaumainai legalmente apu nunak dutikmainai.
Wajuk takamainkita, kuwichik wegantus nuwigtush aents aina dusha nuna diyawai.
Apuwa nunu asambleas generales nuwigtu Junta Directiva ekenbau awai tusa ipamamainai.
Asamblea general tawa nuna wajina takasaje nuna iwaintumainai.
Batsatkau aidau dekatatus wakegaidau asamtai, asamblea generalnum ashi pachisa chicamaina aina nuna apu takamaina nuna etsegmainai.
Batsatkau aina nunu pujutaiji, takataiji, kuwichkiji nuwigtu nugke aina nuna kuitamainai.
Estatuton, Asamblea Generalnum chicham uminkati tibau aina nuna umimainai nuniak tikichnashkam umimtikmainai.
Wajuk takauk ainawa nunu nuwigtu contraton Chicham uminkatnunum dutikmainai tibauwa nuna, Asamblea Generalnum tibau aina nuna batsatkau aidau pegkegjin papin umika tsentamainai.
Tikich aidaun asamblea generalnum tibau aina nunu aatus.
Shiig kuitamkatag tabaunum, Junta Directivaya nunu juju libro aidau Notario Público nuniachkush Juez de Paz legalizamu aina nuna ukustatui: Libros de actas de asamblea general nuwigtu Junta Directiva, libro de actas del padrón de comuneros, libro de contabilidad aatus aina nuna.
Junta directiva wegagtata nunu ekenbau
Junta Directiva aidau ekenbauwa duka asamblea generalnum dutikmainai, ditak anentaimas, agkan, wainainatsaig, nigki nuwigtu ashi ajapmain ainawai.
Junta Directiva ekenbau aina duka juju aina nunu diisa dutikmainai:
Batsatkau Apujiya nunu ijunbaunak nagkamui.
Batsatkau Apujiya nunu ijunbau nagkamatatus batsatkaunmaya aidau ajapmain agatmamkau aina dusha ika kuashtash kauna tusa diistatui.
Aents wajupa kaunamtai ijunbau nagkamai tibaukita nuna diisa nagkanak ijunbaun nagkamattawai, nunik kaunawaja nuwiyan makichik nuniachkush jimajan adaikattawai aentsa ekenbau dita jintiag ematnume tusa.
Makichik aents nuniachkush kuashat nunu ekenbaun dita jintiawagtata nunu yaa amainkita apush tusa inimsatatwai nuniak wajina dusha umimainaita nuna titatui.
Wajinum ekentag tuinawa nunu uminkamta yama ajapeamu nagkamtawai.
Apu ekentasa tsntsagbau aina nunu dekapagbaunum, yaa ainawa Junta Directiva adaimainai , nunikmatai yaa aidau ekemiaje nunu papi muunum agaja iwainamu awai.
Juka aina duka batsatkau aidau wajuk takauk ainawa nunu diisa aan muun ememainai.
Dita kuwichik wegantu aina nunu
Batsatkaunu aina duka wajishji nuwigtu kuwihik kuawamu aina nunuwai.
Batsatkau aidau nugke aina duka juju ainawai:
Batsatkau nugke ashi nuwi batsamin aina nunu takamu.
Ikam aya nunu: ajak, kuntin, namak nuwigtu batsatkau nugken tikich aya nunu.
Jega ijuntuja jegamkamu aina nunu.
Dita takasa pujutaiji, wajinak dutikin ainawa nunu aatus.
Ley dutikmainai tutai nuna diisag tikich sumakbau aina nunu.
Batsatkau aidau kuwichkin juwa duka juju ainawai:
Batsatkau aidau kuwichkin apujaina nunu
Kuwichkik ikam aya nunu juki sujamunum jiinui
Asamblea generalnum nuwigtu Leynum yaibau, apugbau aina nunu sukagtamu.
Batsatkau nugke nuwigtu nugta takamu
Batsatkau nugkeg yaunhuk nagkamas takatai aidau tesagbau aina nunuwai.
Batsatkau nugkeg ajakmamain, kuntin apugmain, numi sujumain nuwigtu nugka kuitamain aina nunuwai, nunisag kucha aina dushakam.
Batsatkau nugke aina duka ashi batsatkau aina nunu nuniachkush pataa aina nunu takamain ainawai.
Batsatkau aidau nugke aina nunak nuwiya aina nunu atsumainak takamain ainawai.
Batsatkaunmak jimag takatak awai:
Pataa
Batsatkamu
Nuwiya nigki patajijai taka nunu.
Nuwiya aina nunu ashi ijunja takamu aina nunu, duka juju aina nuna takamain ainawai: aja Batsatkamunu aidaun, paja, kkuntin maamu, namak maamu, numi sujamu, numi ajamu, jinta jintabau, jega aidau jegabau nuwigtu tikich Batsatkau takamain aina nunu takamu.
Batsatkauk “ipamawag” takainawai, nuniak ashi yainika takamu ati tuidau asajag.
Asamblea generalnum takat takantsati tusa tibau aina duka betek umikbau amainai, padrón de comuneros tawa nuwi agatmamjau aina duka megkaetsuk takamain ainawai.
Nagkanku tabau:
Ashi juju estatutonum tichamu aina duka asamblea general epegmainai wajuk takaush ainawa nunu diisa.
Juju estatutowa duka Asamblea Generalnum anik ati tusa tunatta nuwi nagkamas uminkattawai nuniak Registro Público aina nuwi agagtmitkamunum nagkamas iwainakbau atatui.
Yamajam Junta Directivaya duka, estatuto umikbaunum, junik juwake:
Batsatkau apuji
Sub jefe
Secretario
Tesorero
daaji adaikata
Chicham dekashbau
Juti wegantu aidau ditak anentaimas takaina nunu
Juti wegantu batsatkaunu asamblea general
Acta
Makichik papi ashi ijunjamua nunu nuniachkush Junta Directiva ijunjawajanu agataiyai.
Ijunbau wajuk asae nunu agataiyai, wajukk nakamnae, wajuk asae nuwigtush wajuk abukae nunu aatus.
Juti wegantu aidau ditak anentaimas takaina nunu
Duka batsatkau aidau ditak anentaimas juni takasmi tusa umikbau aina nunuwai, duka Registro Públiconum agatmitkamu amainai.
Juti wegantu aidau ditak anentaimas takaina nunu
Asamblea general tawa duka juti wegantu aidau Batsatkauwa nunu ijunak takataijiya nunuwai, nuwig aents batsatkaunmaya aidau Padrón de Comuneros tawa nuwi agatmamkau aina nunuwai.
Wajuka ijunjamunmash chichamnash jintiawagtatua nunak batsatkau aidau wajuk takaun ainawa nuna diisag takasagtatui, duka estatutonum umikbau atatui.
Asamblea universal
Asamblea universal tawa nunak ashi aents batsatkaunmaya aidau Padrón de Comuneros tawa nuwi agatmamkau aina nunu ijunaina nuna tawai.
Ipapamu
Duka ashi aents batsatkaunmaya aidau ijunbaunum kaunatnume ipamua nunuwai.
Duka leynum, estatutonum nuniachkush tikich norma beteka nuninnum, tawa dutika ipamamainai, nunak batsatkau Junta Directiva Presidenteji nniachkush órgano colegiado dutikmainai.
Nuwig aents batsatkaunmaya aina nunu Junta Directiva ekenbauwa nuna diina nunuwai, nuni takastinme tusa estatutonum umikbau amainai.
Duka aents aidau Padrón de Comuneros tawa nuwi batsatkaunmayaitjai tusa agatmamjau aina nunuwai.
Duka ikama dutuniya ainawai, nuwigtu kanaju ainawai juju aina nuna diisag: chichame, pujutji, makichik nugkanag anagma takas pujau, nuu nugkanmag pujumainai tujash nuniachkush nunibaitsui.
Nunak batsatkau aidau dita pujutji tikichdaujai betekchau aina nuna tawai.
Cuórum
Duka wajupa kuashat aents batsatkaunmaya aidaush ijunbaunmash kaunati tabauwaita ijunbau nagkamnati tusash nuna taku tawai (Ej. Asamblea General, Junta Directiva).
Duka batsatkamunum chicham uminkati tusa jintiagbau aina nunuwai.
Nunig ayamke aidau, umimainji aina nunu nuwigtu dutikmain ataig, aents batsatkaunmaya aina nunu suwimak susatna dushakam ijukbau amainai, nunisag wajuk takaku maak pujumainaita dushakam.
Duka ijunjamunum makichik aents batsatkamunmaya nuwiya aig ajapeamua nuna tawai, estatuto uminkati tibauwa nuna umikchamtai.
Duka papin originala juki copiajai apatuk diisa betek atai betekai tusa papi umijuk sukagtina nunuwai. Nunisag aents segamiagtaig papi tsenkbauwa nunashkam aiksag apatuk diimainai dutika papin sumainai.
Juez de paz letrado
Junta directiva de la comunidad nativa
Junta directivak batsatkau aidaunum wajuk chichasa pujunua nuna dita diin aina nunuwai.
Duka aents batsatkaunmaya aina nuwiya ekenbau ainawai tsawan mamiktuamunum.
Libro de actas
Duka makichik libron batsatkau aidau takamain aina nunuwai, nuwig Asamblea General nuwigtu Junta Directiva aidau ijunag jintiamu acta umikbau aina nunu nuwig awai.
Mayoría
Oficina receptora
Duka Zona Registral aina nuna kanawe aidau utuwig atsumainaita nuwi batsataina nunuwai, dutikam yupichu agatmamjannume tusa.
Padrón de comuneros
Nuwig batsatkau aina nuwiya agatmamtaiya nunuwai.
Wajupak ainawa nuna dekatatus tujash yaki ainawa nunashkam dekawai.
Personería jurídica
Duka aents ijumdaegag nuu takatnak puyatjuina nunuwai.
Ejemplo: una asociación, una empresa o una Comunidad Nativa, entre otros.
Publicidad registral
Duka Registro Público aina nuwi wajuk takauk ainawa nunu nuwigtu ayamak aina nunu agatmitkamu aidau iwainamua nunuwai.
Nuniu asamtai, SUNARP iwainawai jutika: certificadonum, copia literal aina nuwi, papi achigbau aina nuna, nunisag tikich aina nunashkam.
Registros públicos
Superintendencia Nacional de los Registros Públicos – SUNARP tawa nunuwai Estado kanawe nugka aidaun agatmitka duka, nunisag wajuk jintiaja takamu ainawa nunashkam agatmitkawai.
Saneamiento físico y legal
Duka Estadowa nunu batsatkau aina nuna nugken dekas niinuashit tusa ejetatus taka nunuwai.
Dekamu nuwigtu anentaibau aidau
Juti wegantu aidau wajuk takas puju ainawa nunu nuwigtu ayamke aina nunu agatmitkamu wajuk agatmitkamu amainaita nunu pachisa jintiagbau
Ditak anentaimas takau aina nuna, ijunag takau aina nuna, nugken dita wajuk takastajai tuinawaki dutika takau ainawai, nunisag kuwichik wegantunash nuwigtu ijunag takamu Chicham Uminkatin tibauwa nuna diisag takaina nunashkam dekawai.
Dita nugke aina duka abumainchauwai, ima ukuamunmak nunimainai.
Nunisag, junta directivaji aina nuna agkan ditak ekenmain ainawai, nunisag wajuk jintiagbau, wajupa tsawantai takasagtatua nunu, wajina takasagtatua nuna nuwigtu tikich takamain aina nunashkam dita anentaimas takamain ainawai.
Estadok ayamke aina nuna yapagmainai, chicham uminkatin tibau aina nuna nuwigtu tikich aina nunashkam dutiksag Convención tawa dutik yapagmainai, dutikam nunu ayamke nuwigtu agakanmet aina nunu uminkati tusa, personería jurídica nuwigtu ditak anentaimas ijunag takasti tibau aidau umina ankati tusa.
Duwi, Registro Público aina nunu takat muuntan umiawai, duka apuji adaikamu aina nuna iwainawai nuwigtu wajuk ijunag takau ainawa nunashkam dutikamu asa tikich aents aidaujai senchiji ajuti tusa.
Nugka pachisag, Corte Interamericana de Derechos Humanos – Corte IDH tawa nunu chichakug “territorio” tawa nunak juti wegantu aidau ashi nugka takaina nunuwai nuwigtu ikamia aidaun yaunchuk nagkamas takau aina dushakam, duka ima jee jegamkamua dukechuwai, dushakam dita wajuk pujuk ainawa nuninak nugkan takaina nunashkam ashi ijuawai tawai.
Nuniu asamtai, nunu nugkan yaunchuk batsamas takaidau sagmatai nunu nugkaya duka nuwigtu nuna nugkan tentea awa dushakam ditanu ati tusa yupichu duka nugka ditanui tusa jiigmainai.
Nunak nugka tesajua, titulo susa nuwigtu ditak takastinme tusa chichasbau amainai nuniachkush jimagka takasmi tibau amainai, batsatkau aidau wajuk takas pujuk ainawa nuna diisag.
Nunisag, batsatkau aina nuna ashi ayamke aina duka apu dita chichamjin aina nunu ayamjuinawai jutika: junina takamu, kuwichik wegantu takamu, ayamak aina nuwi nuwigtu wajuk takataimpita nunu aina nuwi.
Nuniu asamtai, nunu nugke aina nuna tuwig nagkanua tusa dekatasag nuwi ijus batsatkau aina nuna iniimainai.
Duwi, batsatkau aina nuna nugke dekamu tesamu, titulamu nuwigtu kuitabau aina nuna ayamke aina duka juju batsatkau aina nudau asagmatai ayamke ajawai, nudui Registro Público aina nunu nugkan titulachaitkush ayamke aina nunu kuitabaun yaimui senchi nunu nugka tesagbauwa nuna nuwigtuu wajuk takas pujuinawa nuna iwainau asa.
Nuniu asa, batsatkau aidau wajuk takauk ainawa nunu nuwigtu dita ayamke aina nunu agatmitkata tabaunmag jutika agatmitkamainai tusa tibauwa duka batsatkau aidau ditasha takas puju aina nujai betekchauwai.
Duwi, batsatkau aina dushakam Registro Público aina nuwi ditash agatmamjatnume tusag imanchau aidau papí umiktinme tusa tabauwai.
Waji uminkati tusaiya jusha najanamuita nunu
Batsatkau aidau wajuk takasag puju ainawa nunu nuwigtu nuna ayamke aina nunu Registro de Personas Jurídicas nuwigtu Registro de Predios aina nuwi agatmitkata tabaunum chicham uminkati tubauwa nunu etsegbau.
Juju uminkati tibauwa nunash yaa umimainaita nunu
Ayamak aidau
Constitución Política del Perú
Declaración de las Naciones Unidas sobre los Derechos de los Pueblos Indígenas
Código Civil
Ley de Comunidades Nativas y de Desarrollo Agrario de las Regiones de Selva y Ceja de Selva.
Ley de la inversión privada en el desarrollo de las actividades económicas en las tierras del territorio nacional y de las comunidades campesinas y nativas.
Personas juricas aidau agatmitkamain aina nunu
Wajuk asauwaita nunu aidau nuwigtu tikich dekamain aidau dekana duwi juju umimain aidau etsegbau:
Juti wegantu nuwigtu mujaya wegantu aidau libroji
Ashi Oficina aidau Sistema Nacional de los Registros Públicos tawa nuwiya aina duka, Registro de Personas Jurídicas tawa nuwi Libro de Comunidades Nativas y Campesinas tawa nunu ajumainai.
Ijunja takamu aidau agatmitkamaina aina nunu
Libro de Comunidades Nativas y Campesinas tawa nuwig, juti wegantu batsatkau aina duka juju takamu aina nuna agatmitkamain ainawai:
Nugke, estatutoji nuwigtu nunu iwajamu aina dushakam
Junta directivaji adaikamu aina nunu, nuna chichamjin nuniachkush ayamjin aina nunu, nunik ati tabau, yapajiamu, akanbau, ukuamu, yapajiamu, idaibau, yapajiamu, takasti tusa tabau nuwigtu atak awagki takamu aina nunu
Batsatkau aina nunu agatmamain ainawai tusa resolución judicial susamua nunu
Ashi, takamu aina nunu nuniachkush contrato agatmitkatin aina nunu nuwigtu agatmitkamu aina nunu umintati chicham tibauwa nuna emtika diya nunu
Batsatkau aina nuna nugke agatmitkamua nunu
Juti wegantu batsatkauu aina nuna personería juridicajinak Dirección Regional Agraria del Gobierno Regional aina nunu diinawai.
Untsu Dirección Regional Agrariaya nunu resolución mamuju asamtai atsugkuig, ima contancia susamua duke amainai, nuwig resolución awai tusa tibau amainai nuniak batsatkau nugkega nuna pachis nuwigtu resolución atsa nuna pachis agamainai.
Libro de Comunidades Nativas y Campesinas tawa nuwi inagkamu
Tikich libromun dewaka batsatkau nugke ekekbauwai tusa tibau ataig dekash tuu libronum nunu batsatkau agatmamjauwaita nuwi inagkamainai nugka ekenkae tabauwa nuna.
Dushakam segaminakuish dutikmainai.
Juti wegantu aidau batsatkamu aina nunu Registro de Personas Jurídicas tawa nuwi asociaciónka nunik agatmamjau asamta yapajiatasa segabau
Batsatkau aidau Registro de Personas Jurídicas tawa nuwi asociación nunik agatmamjau ainakug Libro de Comunidades Nativas y Campesinas tawa nuwi agatmamjatjai tusa segami agatmamain ainawai.
Nuna dutikatasag nugka dekajak Dirección Regional Agrariaya nunu resolucionkan susamua nuna iwainamainai, untsu nunu yauntchuk agatjamunum akug, nuwigtush copiashkam nuniachkush asamblea Generalnum acta najanmunum besejua nunu iwajami tusa tibauwa nuna iwaimainai.
Título susamu agatmitkamaina nunu
Estatutowa nunu nuwigtu nuna yapajiamuji aina nunu, junta directiva adaibauwa nunu, nuwigtu nuna ayamjuktin adaibau aina nunu, ayu tabau, ubuchiamu, idaibau, ukuamu, takasti tusa tabau, yapajiamu, ekeamu, tikich itaku awemamu, takamtikamu nuwigtu ataktuu waya takasti tabau aina nunu agatmitkagtasa wakegakuik Asamblea General asamunum nunu pachisa chichasbau aina nunu acata najanamua nuna copiaji dekaske tusa tibauwa nunu iwainamainai.
Batsatkau aina duka ditak anentaimas umimainai, nuna copian dekaske titi tusag Oficina Registrala nuna fedatariojin nuniachkush notarionum dutikmainai.
Nugka notario atsamunmag, Juez de Paz nuniachkush Juez de Paz Letrado aina nunu certificación segamainai.
Agatmitkamua nunu mandato judicialnum dutikamuitkug resolucionka copiaji certificamu iwainamainai.
Convocatoria judicialnumak, libro atsakuig nuniachkush actaya nunu ceetificamu ichinjaukesh atsakuig, ima nuwig, agatmabauwa duka wainak papi aina nuwi actayastai tumain nuwig umimainai, yaa ijunbaunmash chichamnash jintiaje nunu constancia najanamua nujai juki, ijunbaun ipamamainai tusa tibauwa nunu ipamae tusa, nuniak wagka acta umitai librowa dusha atsawa nuna tumainai.
Titulo certificamu aidau agatmitkamaina nunu
Batsatkaunu Libro de Actas tawa duka makichik notario certificamu amainai.
Inmatriculación tawa duka yama nagkamchaku Registro Público aina nuwi agagtmitkamua nunuwai.
Nuwi agatmamjamtai Batsatkau nugken agatmitkatatus partidan umiktatui.
¿Waji papi aidaun iwaimainaita juti wegantu Batsatkau nugke  inmatriculamun agatmitkatasash?
Juju papi aina nuna iwaimainaitjai:
Dirección Regional Agraria nuna diina nunu Título susamua nunu nuna resoluciónji susamua nujai.
Nugka tesagbauwa nunu dakumkamu wajuk umikbauwaita nunu tibau nuwigtush apu nuna diina visamua nunu.
Nunu dakumkamua nuwig tuwaita Batsatkau nugkesh, tuwaita takasti tusa susamush nuwigtu tuu ainawa nugka kuitamnakti tibauwa dusha nunu shiig akanja umikbau amainai.
¿Wajimpaita Catastrosh?
Duka makichik agatmamtai, catálogo nuniachkush batsatkau nugke aina nunu juju ainawai tusa tibauwa nunuwai, nunuig Batsatkau aina nuna nugke tesagbauwa nunu dakumkamu ainawai.
¿Wagka oficina agagtmamtaiya dusha inmatriculaciónkan segamaish niish wayawa?
Área de Catastrowa nunu agatmamtainua nunu emtika ujanimainum titi tusa nuniawai, nuwi makichik nugka agatmitkamu aig takamain ainawai tusa tibaukesh aintai nunitaig utugchat awai tusa etsegmainai.
¿Catastro papi umiamua nuwish wajina tawa?
Catastro papi ujaniamu umiamu
Juti wegantu Batsatkau aian nunu ashi inmatriculamuashit nunu nuniachkush jibaipaitukeash dutikamuit nunu.
Juti wegantu Batsatkamu nugken ashi nuniachkush jibaipaitukesh tikich takamainai tibauwa nujai pachimdaetai.
Juti wegantu Batsatkau nugke agatmitkamuashit nunu dekamainchauwai tusa tabau amainai nuniachkush duka inmatriculatatus segama nunak dutikbautsui tubaitsui.
¿Wajukeamunum juti wegantu Batsatkau aina nuna nugkesh tikich takasti tibauwa nuna nugkejaish apatdaiwa?
Juju aina nunu amainai:
Batsatkau nugkega nuu nugkanak kitichin takasta tibau.
Batsatkau aidau nugkega nunu ashi tikich Batsatkau nugken waya abau, nugka kuitamnakti tusa tibauwa nunu nuniachkush numin takasti tusa tibauwa aina nunu amainai.
Batsatkau aina nuna nugken jibaipituk wayamu.
Batsatkau aina nuna nugke tikich batsatkau nugke jibaipituk waya abau, nugka kuitamnakti tibau nuniachkush numi takasti tusa tibau amainai.
¿Wajukeamunum partidash tikichdaujaish betekash amainaita?
Juniamunum betekak amainai:
Nugka batsatkaunu Partida jigkitasa agatmitkamua dutikamua nunu tikichi nugken ashi waya nuniachkush jibaipitukesh waya aya nunitai.
¿Wajukmainaita batsatkau nugken inmatriculatag taja nunu nugka kuitamnakti tibauwa nuwi ashi yawa ataish?
¿Wajukmainaita batsatkau nugken inmatriculatag taja nunu nugka numi takantsati tibauwa nuwi jibaipituk yawa ataish?
¿Wajukmainaita batsatkau nugken inmatriculatag taja nunu tikich batsatkau nugkaen jibaipituk yawa akuish?
Nunu nunitaig, inmatriculatag tabaunmak utugchatak atsawai.
Autoridad Forestal y de Fauna Silvestre tawa nunu nuniachkush tikich nuna diin resolución susamua nunu iwainamainai, nuwi nugka takasti tusa susamu waya awa nunu iwaja nuniachkush yapajiamu amainai, dutikak nugka waya nunak jiimainai.
Nunu nugka waya duka agatmittsuk ukumainaitme, nuniakum nugka agkan tikichi nugken waitsuk awa nunu agatmitkamainaitme
Nunu dutikata takumek yamajam tikich nugka dakumkamu itamainaitme nuniakum wajuk umikbauwaita dushakam, Directivanum wajuk umitaimpita Batsatkau pujutaiji nuwigtu ayamke aina dusha nuna pachis chicha dutiksaik.
¿Batsatkau nugke aina nuwi waya takasta takunush wajukmainaitja?
Acta nuwigtu formato diisa takantsatin aidau
Acta Junta Directiva Ekentasa Ijunjamunum Najanbau.
Constancia Junta Directiva Ekentasa Ipamaku (Agagbau) Najanamua Nunu.
Constancia Junta Directiva Ekentasa Ijunbaunum (Chichmaik) Ipamamua Nunu.
Constancia Junta Directiva Ekentasa Ijunjamunum Wajupak Aents Kaunawaje Nunu.
Acta Dekatasa Ijunjamunum Najanamua Nunu.
Acta Estatuto Najanatasa Nuwigtu Junta Directiva Ekentasa Ijunjamunum Najanamua Nunu.
Estatuto Wajuk Najantaimpita Nunu Diisa Takamaina Nunu.
Acta junta directiva ekentasa ijunjamunum najanbau
wegai, aents batsatkaunmaya aidau padrón comunalnum agatmamkau aina nunu, Batsatkau apuji ipamamtai ijunjaji, nuna jintiagtata duka Junta Directiva presidenteji muun
daaji ashi agagta
Batsatkau Apuji asa, takatjin umiak, Asamblea Generalak nagkamnae tusa tine, ijunbaunum kaunawaja nuna kumpama nagkanak Junta Directiva secretariojin muun
waji pachisa ijunbaunum chichansattawa nunu ausata tusa tine, nunu pachisa chichantsatna duka juju ainawai:
Nunik chichantsatna nunu pachisa chichasbauwai.
Chichantsatna nunu umiamu:
Nunikbaunum, estatutonum umikbauwa nunisag betek umiamunum muun batsatkaunmaya
(daaji ashi agagta, duka Batsatkau apujigkesh, secretariokesh, tikich aentskesh batsatkaunmaya nuniachkush Comité Electoralnumia amainai
Ijunjamunum chichasa nagkankawag yaa takasti tusa adaimain ainawa nunu umimainai, duka jutika umikbauwai:
Batsatkau apuji adaibau:
SJuju aidau ekemtatus wakegak pachinkaje:
nuniachkush, ashi niini ajapawaje
Subjefe adaibau:
Juju aidau ekemtatus wakegak pachinkaje:
Secretario adaibau:
Tesorero adaibau:
Wajupak aentsuch Junta Directivanmash ekenmainaita duka batsatkau estatutojiya nuwi umikbauwai
Apellido nuwigtu ashi Daa
Tsentsamu
uweg adugbau
Wakegakuik, Apu daaji, secretario daaji nuwigtu yaa apu ekentasa ajapeamunash umike nuna daaji apugmainai
Constancia junta directiva ekentasa ipamaku (agagbau) najanamua nunu
Agatmitkauwa duka acta libronum umikbaun agatmitkatag tabauwa nuna chichasbau agatmitkamua nujai betekashit tusa apatuk diistatui, nuna dutikakug wajutin ijunjamuita, libro numerojish wajupaita nuwigtu certificamu aina nuna diistatui.
Chichamm jintiamu actanum agagbau aina nunu ebesa esakagbau agtaig eke agagtmitkatsuk tuu chicham aidau esakagbauwaita nuniachkush tuu esakagchamuita nuná shiig dekau amainai.
Asamblea generalnum chichasbauwa nunu actanum agamu
Acta ijunjamua nunu pachisa agamua duka waji chichantsae nunu agagbau amainai.
Shiig umiktag tabaunum, acta aina duka juju ajumain ainawai:
Tsawan nuwigtu waji etsa ai nagkamnae nunikash abukae nuna tumainai.
Tuu nugkanma ijunbaush asae nuna, tujash tikima dekaskesh tuwi asea nunak ibatika tachakush tubaitsui.
Yaa ijunbaunash chichamnash jintiaje nuna ashi daaji.
Waji pachisa chichasbau ainawa nunu.
Junta directiva adaibaunmak, nuna daaji aidau nuwigtu DNIji aidau ashi agatjamu amainai.
Batsatkau estautojin agatmitkamun pachis chichamu
Estatuto agatmitkata tabaunmak juju aina duke tumainai:
Batsatkau daaji nuwigtu tuwi awa nunu.
Ijunbaunum ipamamun waji umimainaita nunu, wajupa aents kaunmainaita, wajuk chichasa ijunjamunmash jintimainaita nunu nuwigtu junta directivash jintimainaita dushakam.
Wajuk junta directivas umikbauwaita nuwigtush wajina takasagtatua nunu.
Wajupa tsawantai junta directivas takasagtatua nunu.
Acta awagki ujamu
Acta ebesamu nuniachkush jintiagbau ashi agagchamu ataig, actan firmawaja nunu ashi kaunamtai yama iwagmainai beseju akuig nuniachkush kajimatki agagchamu akuig. Nuniachkush, ijunjamunum apu nigki dutikati tibauwaitkug nii iwagmainai actanak. Actanum wajutin acta awagki ijaumu atatua nuna tumainai.
Shiig ijunbaunum ipamamu
Agatmitkata tabaunmak, junta directiva yajam ekenta tabaunum ijumbau ati tusa aents ipama duka nii ipamati tusa ijunjamunum tibau asa dutikmainai, nuna tsawanji takisti tusa ekenbauwa nunu abukau aigkish tikich yapajiamu achataig nigki ipamamainai.
Ipamamua duka estatutonum wajuk ipamamainai tibaukita dutiksag ipamamu amainai.
Junta directiva agatmamjauwa nunu aentsun nii ipamau ati tusa takug nuna acta najanamua nuna copia autentica nuniachkush certifica susau amainai.
Asamblea comunalnum jintiagbauwa nunu diyamu
Registradora nunu ipamamua nua nuwigtu aents kauna dusha kuashtashit nuna diistatui nunu cosntancia iwayamua nuwi.
Nuna dutikakug juju aina nuna diimainai:
Ipamamua nunu contanciaji: Asamblea Generalnum ipamakug estatutonum tawa dutiksag umimainai nuniak ashi dekawaje tusa tumainai.
Wajupa aents pachinmain ainawa nuna constanciaji: Papí agagbaunum wajupa aents ijunbaumash pachinmainaita nuna titatui, wajutin ijunjamuita nunu, Padrón de Comuneros tawa nunu ujamunum constancia najanamua nunu, nuwigtu wajupa aentsuch batsatkaunmash awa nunu.
Ipamamunum nuwigtu wajupa aents kaunattawa nunu constania wagka najanbauwaita nunu
Duka declaración juradaja betekai, original iwaimainai nunuaku daa ashi batsamainai, DNI niinu ipamatatus nuniachkush wajupak ijunbaunmash kaunmainkita nuna titatus.
Nunu papi najatuamua nunu papin tsentsakbauwa nunu makichik fedatario Oficina Regionalnumia nuniachkush notario dutikamu amainai.
Notario atsamunmak Juez de Paz nuniachkush Juez de Paz Letradowa nunu certificamu amainai.
Dekatasa Asamblea General aikamu
Junta Directiva aidau Registro Publicomun agatmitkasbau akug, ijunjamunum wajutin shijash agatmitkamu amainaita nunu tibau amanai, nuniak juju aina nuna diimain ainawai:
Junta directiva aidau agatmitkashbau aina nunu yama agatmitkatasa asamblea general aikamua duka makichik nuniachkush jimagkesh agatmitkashbauwa nuna dutikmainai.
Aents ijunbaun ipamati tusa tibauwa nunu eke agatmamjachu akush ipamamainai.
Junta directiva awagki adaikamu aina ejetasa ijunbauwa duka agatmitkamainai, tujash duka awagki adaibaitsui tibauwa nuna antutsuk adaikamu ainawai.
Resgistradora nunu dekatasa ijunjamunum acta umikbauwa nuna copiajin fedatario Oficina Registralnumia nuniachkush notario certificamun segamtatui.
Notario atsamunmak Juez de Paz nuniachkush Juez de Paz Letradowa nunu certificamu amainai.
Batsatkau aina nunu wajuk umiktagtunawa dutikawagtatui.
Registradorak yauchuk ijunku ajapeamu ati tusa chichasbaunum acta najanamu aina nunak segamchattawai.
Asamblea generalnum yaunchuk adaikamu agatmitkachbauwa nunu dekatasa ijunku acta najanamua nuwi agatmitkashbauwa nunu agatmitkami tusa ijunjaji tibau amainai, nunisag nunu asamblean ipama nunu nuwigtu tikich ekenbau aina dushakam agagbau amainai.
Estatuto agatmitkamu nuwigtu nagkamchak junta directiva adaibau
Batsatkau aidau aitak resolución susamua nunak juki agatmamak estatutojin nuwigtu nagkamchaku junta directivajin agatmitkakchauwaitkug, ima nuna pachis ijunjamunum acta najanamua nuna copia certifica nuniachkush autentica iwainamainai.
Estatuto atsaig yama junta directivaya duka agatmitkamainai, ima asamblea general najanamua nuwi acta umikbauwa nuna copia certifica iwainamainai.
Estatuton nuwigtun yama nagkamchak junta directivaji aina nuna agatmitkaktag tuinakug batsatkau aina duka ipamamu nuwigtu aents ijunbaunum wajupak kainawaje nunu contancia umikbaunak atsumatsui.
Umimain
Jefes de los Organos Descentralizados aina nunu, Registrador aina nunu nuwigtu tikich yaimin aina nunu ainawai juju chicham umintati tibauwa nuna umimain aina duka.
Agatmitkata tabauwa nunu tsawan eketbau
Eke agatmitkatsuk diyamu
Batsatkau nugke takamain
Nugka batsatkau nugke agatmitkamunum waya abau
Papi iwayamu aina nunu diyamu
Batsatkau aina duka ditak anentaimas takau ainawai nuniu asajag estatutojin dita wajuk takauk ainawa dutika umikagtatui, tujash Constituciónnum nuwigtu nuna tikich diin wajintuaki nuna intibautsui.
Batsatkau aidau estatutoji juju aina anin akush duka pegkegchauwai tubaitsui:
Batsatkauwa nuna reconocio awakati tabuanmak daajinak adentsata tusag tubaitsui.
Tikich nunu dagtinuk akush duka utugchatchauwai agatmitkata tabaunmak.
Duwi, ima tuwi dusha batsatkasuh awa duke tumainai.
Registrador umimaina nunu
Nuwigttush wajuk takauk ainawa nua pachis agatmitkamu aina nunu wait ataishkam ninak utugchatjichui.
Wajuk takauk ainawa nunu registro de propiedad tawa nuwi agatmitkamain aina nunu
Oficina Registral nuna diina nunu
Batsatkau aina nuna nugke aidauk Seccion Especial de Predios Rurales del Registro de Predios de las Oficinas Registrales tawa nuwi agatmitkataiyai.
Batsatkau nugke oficina registrala nunu kuashat abaunum waya pujakug, inmatriculaciónka duka batsatkau tuwiyampaita nuwi dutikmainai.
Registradora nunu oficina registral aina nuna nugka catsatro aina nuna dekatatus iniastatui.
Batsatkau nugke aidau inmatriculamu
Batsatkau nugke inmatriculatag tabaunmak juju aina nunu awaimainai:
Dirección Regional Agraria título susamua nuna nuwigtu nuwigtu resolucionjai iwaimainai.
Nugka tesagbauwa nunu dakumkamu wajuk umikbauwaita nunu tibau nuwigtush apu nuna diina visamua nunu.
Nunu dakumkamua nuwig tuwaita Batsatkau nugkesh, tuwaita takasti tusa susamush nuwigtu tuu ainawa nugka kuitamnakti tibauwa dusha nunu shiig akanja umikbau amainai.
Inmatriculación awa nunu agatmitkamu
Departamento, provincia nuwigtu distrito aina nuna tumainai.
Nunu nugka matriculatagtabauwa nunu kuashat distritonum ataig waji distrito ainawa nuna ashi tumainai.
Batsatkau nugkanum puja nunu, batsatkau nugke nuwigtu takasti tusa nugka susamua nunu.
Nunu ashi nugka aina duka makichik partidaya nuwig umikbau amainai.
Dirección Regional resoluciónkan suwak nugka takasti tibauwa nuna nuwigtu nugka kuitamnakti tibauwa nuna ijukmataig, Registradora nunu b) chicha nuwig wajuku ainawa nugkash nuna, tesagbau aina nuna nuwigtu dekapagbau aina nuna umiktatui.
Catastro tuwi wamainaita nunu
Papi inmatriculatasa iwaibau aina duka catastro wajintuaki nuna eemtika diimainai. Nunu ujaniamua duka juju aina nuna diistatui:
Registro de Predios tawa nuwi batsatkau aina nunu ashi nuniachkush jibaipaituk inmatriculamu ataig Base Grafica tawa nunu catastron diimainai.
Oficina de catastrowa nunu nugka ashi nuniashkush jibaipituk waya awai tusa tutaig, tuu nugkash wayae nuna tumainai, sin tesagbauwa nuna mamikik, tujash wayamua nunu shiig dekashkug tuwi duka awa nuna nuwigtu wajupamuuntaqaita nuna tumainai.
Nugka agatmitkagbauwashit nuna dekaunashkush duka inmatriculomainchauwai tusag tubaitsui.
Tikichjai betek
Partida jimag ataish betek agatmitkamiania.
Nugka matriculatasa wakegamua nunu Área Natural Protegida tibaujai waya awai tutaish nunak betek agatmitkamainai. Nunu jimag partida aina nunu apatka diisbau amainai.
Nugka matriculatasa wakegamua nunu numi takantsati tusa tibaunum waya ataig Autoridad Forestal y de Fauna Silvestre tawa nunu nuniachkush tikich nuna diin resolución susamua nunu iwainamainai, nuwi nugka takasti tusa susamu waya awa nunu iwaja nuniachkush yapajiamu amainai, dutikak nugka waya nunak jiimainai.
Pachija Etsejbau
Chicham umiktin mamikjamu.
Juu ley umikbauwa duka dákuawai, wajuk dekatkaush iniímsaya takamush atatua, chicham umiktin aina dukesh, nuniashkush, takat inamjatasa jintiamu aina dukesh ematag tabaunum, tuke batsamnu ayamke umigkamua nuna tutupit emestumaina núninun ejekuish.
Iniímsa takata nunu jetemjamu
Chicham umiktin najanataj tabaukesh, nuniashkush, takat inamjatna dukesh jintia emataj tusaikesh jugatbaunum, tuke nugkentin batsamna nuna pujutji tutupit emestumaina nunin wainkuik, dekatkauk emtika iniasaja eke takat ematsuk dekajuau amainai, dita ayamkesh ajiti tusa chichamjuka umigkamua nunú diisa.
Aantsag emkami tusa nacionalnumiakesh, regionalnumiakesh takat chichamjamu akuish, tuké iniimsa emau amainai ayamak anentaiyai.
Iniimsa takatai atí tusa juu chicham umikbauwa nui jintiag nuna ematnuk ima Estadoke.
Waji pachisaiya iniibaush atatua
Iniímsa dekatasa wekaetamua duka, Estadosh tuke batsamin aina nujaishantugdaiyak takamaina nuna egawai, chicham umiktina nunú najanatasaanentaimtamukesh, aniashkush, takat inamjatin anentaimtamu aina dukesh ematag tabaukesh atai, nuniak, tuke batsamin aina nunú Estado chichajainak amesh juní takakum iinash antugkagtuku ata tusa tibau ataish imatiksag juki ayamak chichamai eemta nunash emau atatui.
Chicham Uwaekashmi
Tuwi achimkaya chicham uwaetsukesh iniímsa takamush atatua duka jutik najatuamui
Iniíbaunum dekatkauwa dutikmaina nunu. Estado umpakji aina duka, chicham umiktin anentaimtamukesh, aniashkush, takat inamjatin anentaimtamukesh ataik, yama nagkamchakug iniimsayá deká takatnash emtikau agtatui.
Pujutnum antujnaimau. Iniíbau nagkama emamua nuwig wajuk batsamna ainaji dusha ajaantunisa niinisa mai emematdaisa antujdaika takat emamu amainai.
Kajittsa anentaimtuniamu.
Estado umpakjig iniímsa takat wetina nunu chichamjukmi tusa ipania jintiamunum wajintu chichagtatua tuke nugkentin aina dusha nunash eme anentus puyatjus antujkau agtatui. Estadok tuke nugkentin batsamin aina nuna aentsji ame igkuniamunmash pachinkata tusa ishiakbau aina nujai kajitdayas tuki tumain ainta nunash shiig anentaiyai jintiawagtatui. Untsujujui shiig chicham emashmin tuke aneasa tsuwapamu amaitsui, wainak aents tutit wajau aina duka, aniashkush partido aina nunui pachitkau asa nuna anentain utsujatkatatus chichama pachimukesh wainkuik dakittsa diyamu atatui.
Antujdaimain. Iniíbauwa duka shiig diisa emamu atatui chichamkesh, aniashkush, takatkesh uminkati tusa anentaimtamukesh akuig, ántsag esettsa diisu amainai tuke nugkentin aina dusha wajuk batsamnuk ainawa dushakam.
Tsawan dekapa mamikiamu. Chicham umiktin anentaimtamukesh nuniashkush takat inamjatin anentaimtamukesh iniimjusa dekamu atatkuig, tuke nugkentin batsata dusha tsawanta sumamas ditash wajintu chichakagtatua nuna umintsau agtatui.
Awanmachmau nuniachkuish wajatdaichamu amaina nunú.
Tuke nugkentin batsamin aina dusha wajintuk anentaimainawa tusa iniasa dekajuawaja eemta dusha ujuikami tayatkuik, dita depetkau uwaksa chichajmau achattawai.
Ujaniakuk amain. Chicham umiktin najanatag tusa anentaimtamukesh, nuniashkush, takat inamjatin anentaimtamukesh ataik, Estado umpakjig emtika etsejkattawai tsawan igkunia iniimsatna nunu jegatsaig, nuniau asamtai tuke batsamin aina dusha wajintu anentaimainawa nuna juujá uminmain asamtai. Estadowai emtika ujajatmaina duka iniíbau nagkamnatta nunak.
Tuke batsamin iniastin aidau
Ya aidau iniasmi tamash amainaita
Chicham umiktin anentaimtamu nuniachkush takat wetin anentaimtusa emataj tabaukesh akuig tutupit iniasa dekagbau atatui tuke nugkentin batsamin aina nunú, wagki dita ayamke chichamjukbauwa dusha kakakantaik antinkashbau ati tabau asamtai.
Tuke batsamin aidaush wajuk pachinmain ainawa.
Iniibau ataik tuke batsamin aidauk dita ijunjamuji apuji adaikamu aina nuna pachimain ainawai
Wajuk ejejaish dekamainaita tuke batsamin aina dusha.
Tuke batsamin aidaush yaki ainawa tusa nunu dekataj takujik dita wantinja batsatbauji, nuwigtush, nunú wegantuapitja tusa eme anenmabauji diigsa ejebau amainai.
Wantinja batsatbau
Dita apachjish initikish batsama wajaku asamtai nunu nugkanmag yamaikish batsatbauji diigsa
Wajuk pujúk ainawa, nuwigtush tuke batsamas initikish nuní wajaku asag yamaish díta nugka yujagsa waimataijish ajuinamu diigsa.
Ditash wajuk chichasag antujdaikash batsamin ajawa dusha imanisag ajamu diigsa.
Ditash pujutjintin asag apachi pujutjiya nujai apatka diyamash betekchau aina nunu diigsa.
Nunú wegantuapitja tusa eme anenmabauwa duka tuke nugkentin asa ditash shiwaj yujak weenamua nunuwai.
Comunidad Campesinashkam, Comunidad Nativashkam, tuke nugkentin asa batsamin aina duwi, ditashkam pueblo indigena ainajama tusa diyam amain ainawai.
Tuke batsamin aina nunú pueblo indígena aig tikish daaji apugtusa adaitai akushkam, dita pujutjinak nuniachkush ayamkenak yapajtatsui.
Iniimsa ematin tsawan akanjamu
Iniimsa ematin tsawan akanjamu
Estado umpakji aina duka chicham umiktin anentaimtamukesh,aniashkush, takat inamjatin anentaimtamukesh ataik, tsawan iniimsatin dekapatuamu jujui etsejag nuna diis umiktatui
Chicham umiktin anentaimtamu, aniashkush, takat inamjatin anentaimtamu iniimjusa deká ematag tusa mamikiamu.
Yaki ainawa tuke batsamin aidau iniasa dekagmau atin aina dusha
Chicham umiktin anenntaimtamukesh, aniashkush, takat inamjatin anentaimtamukesh aina nunú iwainamu.
Chicham umiktin anenntaimtamukesh, aniashkush,takat inamjatin anentaimtamukesh ujajatbau .
Chicham umiktin anenntaimtamunkesh, aniashkush, takat inamjatin anentaimtamunkesh sujusagmatai juki, juu chichama dusha wajuk antimpamainkita tusa ayatak tuke batsamin aina duke junija ijunja diyamu.
Estado aentsji, tuke batsamin aina nuna apujijai igkunia chichainamu.
Juní atí tusa tabau.
Waji pachisaiya iniibaush atatua nunú mamikiamu.
Estado umpakji aina nunuwai uyumatuk wekaetus dekas iniibau ati tusa tumaina duka, nii chicham uminkatin anentaimtamu, aniashkush, takat inamjatin anentaimtamu amaina dukesh tutupit tuke batsamin aina nuna maakchau awagmamain ataik.
Tuke batsamnush wajuk adaidaikaya inaninush ainawa nuna aentsji aina nunuwai takat emeskagtumainun wainkug dekas iniimsa dekagdayamu atí tusa segamain aina duka.
Dekátag takug segamainai Estado umpakji chicham uminkatin anentaimtamun, aniashkush, inamjatin anentaimtamun jetemja nuna, dutikam dita jukiag diisagtatui segábauwa dusha tuwiyag minawa tusa.
Takat wetina nuna inamin poder ejecutivo tutaiya nuna anagke aina nuwiya, tuke batsamin aina nuna apujin ayák ame segatam nunak ayu tichattajme takuish duke antujka nagkantsuk, duka ukuaku ya junin chicham utugchat igkuamunum iwajin ati tusaiya adaikamuita nuwi we papi patainu amainai.
Tuja untsu nuwi antugkagtuinashkuig, utugchat iwajatasa juicio apujdaiya takatia nuwi chicham egkea dekamu amainai.
Tuki ainawa tuke batsamin aidau iniasa dekagmau atin aina dusha.
Tuke nugkentin batsamin aina nunu iniasa dekagmau ati tusa etegjatnuk Estado umpakji chicham umiktinun, aniashkush, takat wetinun jintia nunu atatui, nuna dutikattakug, takat pachisa chihamjamu atata dusha dekas tuke batsamin aina nuna pujutjinash emestumainashit tusa dekau amainai shiig, tuja dusha tu nugkanma takat emami tabaush awa nunash ashi pachis diisu amainai
Chicham umiktin anentaimtamukesh, aniashkush, takat inamjatin anentaimtamukesh aina nunú iwainamu
Estado umpakji chicham uminkatin anentaimtamun, aniashkush, takat inamjatin anentaimtamun jetemja nunuwai tuke nugkentin batsamin aina nuna aentsji adaijamu aina nunash ujamainuk, nunisag yupichu kakajus igkunia antujdaimaina nunash umimainuk.
Chicham umiktin anentaimtamukesh, aniashkush, takat inamjatin anentaimtamukesh ujajatbau.
Estado umpakji aina duka, chicham umiktinun jintiau akush, aniashkush, takat wetinun aujmatu akush, dusha wajuk antijatkatki nuna pachis, tuke batsamin aina nuna apujin émtika ujaktatui, wajuk iniíbau ati tusaish tsawan akanjamuita nui nagkamas.
Chicham umiktin anenntaimtamunkesh, aniashkush, takat inamjatin anentaimtamunkesh sujusagmatai juki, juu chichama dusha wajuk antimpamainkita tusa ayatak tuke batsamin aina duke junija ijunja diyamu.
Tuke nugkentin batsamnu ijunjamuji aentsji aina duka tsawan ágtuamu amainai, ditásh nuna tsawantan sumamas ijunag, Estado umpakji jintiak, jutik takatnash ematag tajai tusa papí sukagtusbauwa dusha pegkegnash chichá tusa shiig dekatag tabau asamtai.
Ajantiajaish pujut antugdaika igkunia chichasa wegamu.
Ajantiajai pekamsa jintiattaj duka, chicham wetinkesh, aniashkush, takat wetinkesh ematasa anentaimtujbauwa nunu pachisa tabau atatui, tuja nunú chichamjamunum tuke nugkentin batsamin aina nuna pujutjinash emestukchaintash tusaishkam emettsa diisa, dita puyatjus chichamjumainak anentain apujiajtata dusha ashí juuka Estado umpakji ame inijattsam dekamata tusa tibauwa nunu uyumat susamu atatui.
Chichasa wegamunmash anentai sudaisamu aina dusha ashí juuka papi Acta tawa nuanui agaka yajuakmau atatui.
Atus atí tusa tabau.
Chichamkesh wetina nunu, aniashkush, takatkesh wetina nunu jintiaja nagkánbaunum dekas tuki anentaish jugakti nuna iwainak atus ati titina duka ima Estadoke.
Nuna aatus ati titatkug tuke nugkentin batsamin aina dusha iniasaja dekagmash wajintu chichakajuita nunu shiig juúja disbau amainai, ditash atakea duwish waittsau achatnume tusa tabau asamtai, nuigtushkam, Estado Peruano, tikish nugkanmaya aina nujai ijunaj papí umiínak tuke batsamin aina nuna ayamkesh ajiti tusa Constitucionnum yununjamua dusha ashi diisa chichamash umiku amainai wainka dewakbau ai tusa.
Iniimsa dekajdaya wegamunum Estado tuke nugkentin batsamin aina nujai chicham antujdaikatnun shiig apainakug, juka imatiksaik uwaetsuk mai umijdaitai ati tabau atatui.
Tuja yaja aneas antujdaimainchau asamtai chicham apachbau ataish Estadok wajuk jintanash ainkua tsuwapkagtuskesh takatnash eemtikmainaita nuna shiig diis takasu amain, nuniak, tuke batsamin aina nuna ayamke najatuamua nunash imatiksag puyatjus umiak, ditash wajuk takakuiya tajimtagami tuinawa nunash antugkau atin, wagki imatiksa ajánkagtusa takat emashbaunum jámukesh ai tau asa.
Chicham apaka umikbau aig uwaebau akuig sede administrativanmakesh, aniashkush, judicialnumkesh we segabau amainai utugchat ajuta nunu iwagtujatajum tusa.
Chicham
Iniíbaunmak, tuke batsamin aina nuna chichamega nujai iniimsamu amainai,tuwig ima kuwashat apach chicham imanika chichachbau awa nunui. Nu dutikataj tabaunmak chichaman ujajatin ati tusa adaijamu aina nunu waji pachisaik inibauwaita nu jintiaja shiig yachamtikamu aina nunu ujajatkagtatui. Chichama ujajatin ágtata duka iniibaunum patagak diijatin ati tusa dushá apu adaituja poder ejecutivonum nenaka umikbauwa nui agatmamkau agtatui.
Inibaunum estado umpakji uyumak dutikmaina nunu
Umpaka uyúmake
Chicham uminkatna dukesh chichamjamunum, aniashkush, takat wetina dukesh jintiamunum, tuke batsamin aina nuna ayamke tutupit antinka ikakaumaina nuninun wainkug, yá Estado umpakjig nunash chichamjawa nunuwai iniibauwa nuna nii uyumak nagkamatnuk tsawan dushá dakapatuamua nuna diis.
iniibaunum yujastina nuna kayugke
Estadowai kayau sukagtin atata duka, tuke batsamin aina dusha ditash kakajus yujas atsumkas iniibaunmash pachiinin ati tabau asamtai.
Poder ejecutivo anagke amek tuke batsamnu utugchatji diijin ata tibauwa nuna takatji.
Iniibauwa nunu pachisa chichamjamunum poder ejecutivo anagke amek tuke batsamnu utugchatji diijin ata tusa uyumitkakbauwa nuna takatji etegtujbauwa duka juju ainawai:
ashi antugdaikamunum iniimsaish takatai ati tusa Estado tibauwa nuna dusha imanisag uminkati tusa wekaetittawai
Estado umpakjin takau aina nunash, nuwigtush, tuke batsamnu aentsji aina nunash emtika jintinkatin, nuwigtush antsag iniimsa emami takat timauwa nunu shiig antashbau ataish dakueg ujajatin atin.
tuke batsamnu umpakma ijunjamuji aina nuna daaji papiinum agatkamun takaku atin, antsag iwainaju amain ya agtatua chicham uminkatin anentaimtamu, aniashkush, takat inamjatin anentaimtamu aina nunu pachisa chichamjamunum untsuam agtata dusha.
nigki nagkamikesh juka dutikmainaitme atsa dutikmaitsume tusash tukagtumain wajuk iniimsaish takamush amainaita nuna pachis, nuniashkush, anentai susatin Estado umpakji chicham ematin papínajanataj tabaukesh, aniashkush, takat ematin jintiataj tabaukesh wejamunum jusha iniimjamuash ain tusa utujibau ataish. Aantsag, tu nugkanak antigkat, tuja nuwish ya shiwajak batsatua nunash shiig iwainaju atin.
Estado umpakji iniimsatnun pachis chichamjitta nuna anentai sutin, ántsag tuke nugkentin batsamna nunash anentai sutin, wajuk iniibaush amainkita nuna pachis, nuigtush dusha tuwig dutikamush amainaita nujai pachis ijumag.
Tuke batsamin aina nunash, aantsag dita ijumdaeja wantinjamu umpakji aina nujai ijumag bakibakichik daajin papinum batsatuk takaku atin.
Iniimsamu aina nuish waji chichamak jintiamuita nunú pachisa agakbaun takaku amain.
Chichama ujajatin atí tusa tibau, ditash tuke batsamnu chichamenash shiig antin asamtai etegjamu aina nuna dajin yajuak agatuk takaku atin.
Tikish dutikmain awajiki ukukmau ataish, juju ley umikbauwa nuish wajintu jintiamuita nuna aintug diis umiktatui, nuwigtush juna reglamentojish tunak tawa, aantsag tikish ley umikbau aina dusha wajintuk chichawa nunú weanta nujai ijumag shiig diis umiak takatjinash emattawai.
Tuke batsamin aina nuna daaji aidau ashi iwainamua nunu najanbau .
Ujaimu atí papí agatmamka chimpitai, nuanui tuke batsamin aina nuna daaji, nuigtush dita ijunaj umpakji najankamu weganta dushakam daaji agatka batsatkatna nunu. Juka Poder Ejecutivo anagke ame diista tusa takat uyumitkakmauwa nunú diyam atatui.
Papi agatmamka chimpitai ujaimua nuanuig agaka chimpiamu atatui juju:
Waji daayaik wantinjamuita nunú, tuja tuke batsamna nu chichainak wika au shiwaj wegantuitjai tumabauwa dushakam.
Tuu nugkak batsamjukmauwaita, nuigtush wajuk nuwish jegamainkita nunu.
Tuke batsamin aina nuna pujutjish wajukukita nunu, nuigtush ditash yaa aents ainawa dushakam.
Tuwig batsatua tuke nugkentin batsamin aina dusha, tuja ditash tu chichamnak chichaush ainawa nuna ashi pachis mapa etnolinguistico najana umik takaku atin.
Tuke batsamna dusha wajuk antujdaikag ijunjash batsamin ajawa, tuja chicham umijdaitai ati tusa estatuto najana nunu diisa emamukesh aintai dushakam.
Ijunja umpak najanku jui tajiasa chichamjumatai ati tusa takat uyumitkakbau aina nunu, tuja juu aina dusha wajupa batsatkamu achikag jetemkagtuinawa dushakam dekajuamu atin, aantsag yaki ainawa muunjima ame chichamkagtin ata tusa aents adaijamu aina dusha, tuja juju adaijamu aina dusha wajupa tsawantai inamjatna susamuk ainawa dushakam ashi pachisa.
Nagkanku chicham initjua yachinbau
Primera. Poder Ejecutivo anagke tuke batsamin aina nuna pachis diin ati tusa tibauwa duka Vice Ministerio de Interculturalidad tabau Cultura Ministeriojin yununkamua nunú atatui.
Segunda. Juju ley umikbauwa duka participación ciudadana tusa chicham dushá umigkamua nunak yapajiatsui, nuigtush esakatsui.
Aantsag juu ley jiintsaig chicham umiktin najankamu aina nunakesh, aniashkush, takat wetin pachisa papí najatkamu aina nunakesh yapajiatsui, esaktankesh esakmaitsui, juig wajanti tusagkesh tumaitsui.
Ujankati Presidente de la Republica ju chichama nuna atij iwainajti tusa.
Juka uminkae Limanum, tsawan treintaiunotin nantu agosto ai mijan dos mil oncetin.
Apujimatin waisjam constitucionka kakagmajin ekenbauwa nunu atakuaji
Nua dui
Tusa iwainaji distrito de Imaza, tsawan seistin, nantu setiembretin, mijan dosmil oncetin.
Tuja, dekas Estadowai juti shiwaj aidauti ayamke betek shiij uminkati tusa chichamjuk ayamkajtuktinuk, antsag wajuk ayamjumaktin timauwaita nuwish utujimkas ayamjumaktinme tusa, dita imanji aidaunash, wajuk batsamiajawak nuwigtu wajuk anentaimiajawak nunash imatiksag ajantus;
Juju umiamunmag inamin aina dusha wajintuk chichamash uminkae tusa nuna segamkush juka chichamak iwainajmau ai dutikmainai.
Juju Decreto Supremowa jujunak inamjagtatui Presidente del Consejo de Ministros nuwigtu Ministro de Cultura apuji aatus.
Iwainakmauwai waisjama ekemtaijin Lima, jimag tsawan wegai nantu abril mijan dos mil doce.
Ashi pachisa tamau
Wajuk anentaimtusa umikmauwaita.
Ayamkanum iniam ata juka uminui wajuk jintiajmauwaita, waji anentaimtusaik jutikamuita, wajuk emantatua chicham uminkatin jintiajmau aina dushakam aatus.
Ayamkanum iniam ata juka uminak emantatui juti shiwaj ijunja jetemjumaktinun Estado Peruano Constitucionnum iwainajua nunu diisa, nuwigtushkam Perú chichaman umiktinun tikich nugkanmayajaish patajag jintiaj umikajmau asamtai.
Viceministerio de Interculturalidadnumiag, takatin jintiaj emak, ujajatug, nuwigtu jetemjumaku iniam atinun chichamjuk, Estado umpakji aina nujai jintiaj emak, juti shiwaj ayamjumaktin Declaración de las Naciones Unidas wajuk timauwaita nunash antujui.
Iniimsa emamunum chicham yajuakbauwa duka tuke umiktinai nuniachkuish umikta tusa imatjamakesh amaitsui, untsu nuni ati tusa betek jimagtuka antujdayam nunimainai.
Wajinma takantsattawa.
Reglamento najanmunak umikajtatui Chicham Umikbaun Inamin (Poder ejecutivo) ashi Estado umpakji aina nunu, antsag Decretos Legislativos Constitución Política del Perú wajintua artículo 104ºnum nunu umiamunmashkam.
Aikasaik umikmauwai ashi apu aidau Chicham Umiktinu najanainakush wajina diisa betek emamain ainawa nunu anentaimtusa.
Aikasaik takastinai Estado wajinakinamjatatus anentaimtawa takat aidau tajimtameatnun chichamjakush.
Juju Reglamento chichamega junak takasajtatui apu regionales, locales aina nuna apuji wajina iniimsatag tuwinawa nuniak, tujash itujkami timaukita, wajuk anentaimjaik umikmawaita nuwigtushkam wajuk iniimnasti timauwaita nuna machikish yajuptsuk.
Viceministerio de Interculturalidad diyaku atatui apu regionales nuwigtu apu locales (Municipalidad) aidau wajuk takas emainawa iniimsatnun takainak nuna, tuja apu regionales nuwigtu apu locales (Municipalidad) aina duke nuni ati tusa nagkanak tiagtin.
Mamiksa emantin ainau.
Iniimsamu papinum agajmau
Juwig eme anentsa takastin iwainajmawai, ajawai ijunaj jintiaj uminak wajuk iniimaush amainaita nunu pachisa aujmatsamu, aantsag igkunia aujnaikuish wajuk jintiaja anentaimjaik ujanikmauwaita dushakam.
Junak yaa apu tuke batsamin aidau chichainawa nuniaku jintiaja umikmauwai.
Dutikamu ai juti shiwaj ainaujujuichicham jintiaja agajmawa nuwijuni ati taku papinum tsentsatan dekachkujag ayatak uwejen achimainai.
Juni ati taji taku papi agakmau amainai duka Chicham jintiajmau agajmauwa nuwi pachiinui.
Tutupit Antijatmau
Chicham umiktin najanatasa anentaimtamu nuniachkush inamjatin umiktasa anentaimtamu aidau juti shiwaj ijunaj chichamjumak ayamjumak batsamtaijin nuwigtu pujutinash tutupit tsuwapjuinak yapajtuk ebestuk eta nunuwai.
Nugka batsatkamu
Nugka juti shiwaj ainau batsamas ijunag ayamjumainamu sumaku akush, Estado wajuk takasta timaukita nunu nuniachkush nugka yaunchuk dita takataiji ainau.
Shiij anentainum
Estado umpakjig jintiaj anentaimtumain ainawai nuniak eme anenmainai iniimsatin pachisa takamunum juti shiwaj wajintuinawa nuna, Kajinas chichaina nuna, yaimainamunash nuwigtu betek ajantunisa diiniamua nunashkam
Estado, waisjam chichainaushkam nuwigtu juti shiwaj ijunjamu apuji aina dushakam shiij anentainum takamain ainawai, waji pachisa iniimsatin takanua nunak shiij anentaimtus, nuniaku dita wajuk juju takat uminkacha tuu anentaimainauk awaimaitsui, aikasaik maanita egaush awaimaitsui wagki juna takata awantatatus nuniau asamtai.
Shiij anentainum takamua duka mai umimain aina nuwig jushakam chicham wayawai
Chicham jintiaja emamunum maak amaina duka, waji imanuk tumain awa duka ashi ujanimainai.
Chicham jintiaja jutik antugdaitai atí tusa umikmauwa nunu tuke aneasa tsuwapamu ai tusa diyaku amain.
Iniintsatna nunu umika emamunum yaimainai.
Chicham umiktin jintiajmauwa dusha uwaetsuk umikbau ati tusa diyaku amain.
Iniintsa ayamjumaktina nunu umiamunmak anentai pachimkajtumain aina duka awaimaitsui.
Iniimsatin pachisa umika emamunmag aents apu wetatus anentaiyai wekagas chichamujiya duka pachimaitsui.
Derechos Colectivos
Pachiawai, tikichish imanuk ainaig, dita wajuku ainawa nunu ayamjutan, tuke batsamin aidau pamukjish pachiinkatnume tusa, iniam atanum, dita mamikjatnume wajuk tajimtamemainuk ainawa, dita wajuk batsamnaita dusha imanisag aig tujash juju aentsu ayamke aidau juti chicham umiktin najanamua nuwi wajintua nuna aikasag tikich nugkanmayash wajuk umikmauwaita nunak yajupmaitsui, tuja dita wajuk batsatua ikam duka shiij mamiktujmau, nugkeshkam, nuwi wajig ayawa nuna yaunchuk takau aina imatiksag takainak; tsuwamakush ditanujai apatuk tsuwamak; aikasag ditanujai apatukjintiagyachameaktinme.
Umpak jetemjau
Umpak jetemja nunuwaichicham umiktinun nuniachkush takat inamjatnun anentaimtus wajuk iniimsa takantsati tusa timauwaita nuna puyatjus taka duka. Umpak iniimaun chichamjukagtinuk juu ainawa
Presidencia de Consejo de Ministros, Decretos Legislativos aidau najanmaun chichamjuktin.
Juna takug, tuu Ministerio antiawa nuna iniimsata tusa inamainai.
Ministerios aidau, umpakji kanawe akanja adaijamu aidauwai.
Umpak wantinjau aidau, umpakji kanawe akanja adaijamu aidauwai.
Apu regionales nuwigtu locales aidauk, wajuk takatji akantuja mamiktuamuita duwiyai, iniimaun chichamjumain ainawai tama awai, Articulo reglamentonum wajintua nuna diisag.
Pujut aidau diisa
Wajuku ainawa nunu diisa nuwigtush wajuk anentaimas batsamas, ita anentaiyaik ijunag chichama jintiaj batsatu, agtugdaikag ashi nugka nunash anentaimtus diisag.
Juka tikichis jutiya imanke tusa eme anentamua nuna tawai.
Inamjatin anentaintamu
Chicham uminkatin ashinma nunu, antsag waji takantsattawa nunu aidau nagkamnattakuinuniachkush Takastajum tusa inamjattak, nuniam wajuk juti shiwaj aidaun tutit awagmainaita nunu anentainum.
Takastin wegantu aina nuwig, juti shiwag aidau iniasta takuik takantsattawai dita ijunjamu apuji aidaujai chichasaja, dita wajuk chichasag antugdayainawa dutiksaik umika, dita tuwi batsatmaunum takamain anentaimtusa tunawa dutiksaik.
Chicham Umiktin anentaintamu
Chicham umiktin jintiagmau juti shiwagti mamikis ijunja ayamjumatain tutitag emamain.
Jutii shiwag nuniachkush tuke batsamin
Initik nagkamas yamaikish tuke batsamin aidau, dita wajuk batsamiajawaki nunisag yamaikish batsatu, umpakjishkam, ijunjamujishkam ajuidau,nuu ainaji tumamainau.
Juwi juwakik “juti shiwaj” titatji juti wegantu nuniachkush yanchuk batsamin aidau taku.
Iniimsatin Umikbau
Wajuk iniimsatnaita nunu pachisa agaka umikmau, duka wajuk chicham uminkatin nuniachkush takat inamjatin anentaimtusa iniimau atatua nunu anentaimtusa najanamu amainai nuwigtushkam tikich aidaush ajantusa antugka.
Juti shiwaj aidau umpakji
Umpak juti shiwajnau wajuk takajawa, wajuk chichamnash jintin ainawa, dita wajuk antujdayin ainawanunu ainaudita ijunag aymjumamainaun chichamja nunuwai.
Junak apu ainau juni awai tusa iwainainamunum dekanattawai, wajuk chichasa ijunjamukita nuwigtush wajupa kuwashtak aentsnash ijumua nunu diigsa.
Juju Reglamentowa juwig “ijunjamu wantinjau” tunattawai.
Chichamkagtin
Chicham umiktin anentaintamu nuwigtu inamjatin anentaintamu ujaniamu.
Chicham umiktin anentaintamu nuwigtu inamjatin anentaintamu umika iwainamu pachisa iniimauwa duka, umpak dutikati timauwa nunu jetemjukmau amainai, antsag ajantus diimainai wajuk chicham uminkagti timauwaita ashi aents aidau ayamke pachisaish nuwigtu wajuk uminkati timauwaita Constiucion Politica del Perunum antsag yamajam chicham umiktin aidau najanamua nunash imatiksag ewaetsuk umiak.
Iniimsatin pachisa najanmaunmak aneaku amainai nugka pachisa wajuk timau ainawa nunu antsag juti shiwag aidautinash megkaejai tusa ayamjutpamainai.
Iniibaush wajuk umikmauwaita
Tuke iniimaina nunu
Inibauk shiig kuwashat ijunjamunum chichasbau amainai nuwigtu juu ati tusa bakichik anentaik ukumainai apu inamin aina nunujai nuwigtu juti shiwag aidaujai shiig chichasa antugdaikamunum. Antsag papi chicham jintiagmau agagbaunum umikbau juwamainai;
Iniimau takastinuk shiig umimainai dita pujutjish wajukukita nunu shiig diigsa;
Inibauk bakichik anentaik juu ati tusa tita tabaunum iniimainai inamjatin anentaimtamu nuwigtu chicham umiktin anentaimtamua nunui nagkamsa.
Nuniamunum chicham apakchamu juwakuig iniibau maakchau juwake beseje tusaik tumaitsui;
Juju iniibauk juti shiwag aidauti ujakbau ati tabaunum, nuwigtu antugkamu ati tabaunum, ditash tunak tuwinawa nunu dekajuami tabaunum iniimainawai, paan etsegkamunum. Chicham umiktin umikbaunum chichak shiig juju ati tusa bakichik chichamak umikti ijunja chichamunum wajinak chichainawa nuna diis tabauwa imatiksag; Chichamunum chicham apakchamu juwataig umpak aina nunu ujamainai takaknush atumnak wajuk puju ainajume nunak makchauk awakachtatjime nuwigtu atumi pujutji aina nunak tutit awakachtatjai tusa paan shiig ujamainai;
Juju inibaunmak etegmain ainawai bakichik batsatkamu yupichu tuwamainun diis, nuniamunum kuwashat aents aidaushkam batsamtinme tusa;
Kuwashat shiwag aya nuna disa nuwigtu baki bakichik dita pujutji aina nuna disa, iniibauk shiig disa inimsamu amainai, paan iniimsamu shiig chichasbau ati tusa.
Nuwigtushkam muun chichin aidaun, nuwigtu nuwa aidaun, uchi aidaun aikasag wekaechau aina nunashkam juju chichamunmak puyatjus diyawai;
Juju iniibau nagkama takasa wegamunmak ajantusa disbau amainai dita wajuk batsamiajawaki juti shiwag aina nunu chicham umiktin najanku umikbauwa imatiksaik.
Nuwashkam jetemkagtak jujui pachinushkam jujui wajuk takasta tibauwaita nunu disa betekak takamu atatui;
Shiig anentaimas juju ati tusa tumain ainawai tikich aidaukesh atus tita tachabaitak nigki shiig anentaimas dita pataji aina nunui anentaimas ashi disa atus ati tusa tumain ainawai juti shiwag aidauk, juju inibaunmak;
Juju inibaunmak ima “ijunjamu wantinjau” juti shiwag aidautin chichamkagtin aidau iniibaunum pachinaina nuna estadok ujamainai wajuk wegawa nuna nuniak yaimainai;
Iniibauk atsumnatsui senchi atsumamunumyaimkatasag, dasenkamunmakesh, abaunmakesh aniachkush tikich jumamtin aidaunmakesh atsumamunum yaibaunmak wagki iniimsa wayamak tsawan kuwashat nagkaemamain asamtai nuniai aents jamain aidau asamtai.
Nunuig tsuwamushkam, nuwigtu jata aidauwai jaidaushkam antsag puwag tempematai aidau takainau ainmaunmashkam ina Constitución Politica del Perunum wajuk tawa imatiksaik uminui;
Papik ashi iwainakbauwai webnum nunak umpak aina nunu iwainamu asa: Wajuk Iniibauk ati nunu, atus ati tusa inamjatin anentaimtamu nuwigtu chicham umiktin tibauwa nunu, ajash amainaita tusa iniimsatna nunu, nuwigtu nuwig etsejui yaa aidauk juti wegantu aidaun jetemjaush pujuti nuna, nuwigtu estadon jetemjaushkam, antsag wajina pachisag chichasagti dushakam nuwig etsejui; nuwigtu
Chicham umiktin anentaimtusbau aniachkush inamjatin anentaimtusbau chicham umiktin jintigbauwa nujai betekchau nuwigtu ii pujamunum tutit wajamainuk wamak duka emegkakbau aniachkush yapajiamu, amainai.
Emtika iniibau nuwigtu nugka wegantu
Iniasbau amaina nunu
Juju iniibaunmak iniasbau amainai juti shiwag aina nunu, wagki ditai juju chicham umiktin anentaimtamu nuwigtu inamjatin anentaimtamu takam dita wajuk puju ainawa nuna nuwigtu dita batsatkamujin maakchau awagmamain asamtai.
Dekas iniasbau amain aina duka juti shiwag aidau takat takam dita batsatkamujin tutit awagmamainnum batsata nunu ainawai.
Tujash iniamua duka juti shiwagtin jetemkagta nunu iniasbau amainai. Jujui yaki jetemkagtukti duka juti shiwag aidauti kajinmasa ame pachintukta tusa, juti wajuk etegnuk ainaji dutika, etegkamu amainai.
Ayamjumaktin aidau mamikiamu
Umpak chicha nunu juti shiwajan mamikjattawai, juunig ayamjumainaun tsuwapamaina nuna wajina inamjatag tawa nuniachkush waji chichama jintiagta tawa duwi, antsag ijunjamuji wantinjau aidaunash, Dekas Agatmitkakbauwa nuwiyan diisa ditajai takawai.
Yajaneas umpak chicha nunu chicham Dekas Agatmitkataiya nuwi agatmamjachujai takaintai nuniakug, nuna chichama ujaktatui Viceministerio de Interculturalidadtan nii diisa nuwi Agatmitkagti tusa, dutikmain ataig.
Ayamjumaku segamain
Juti shiwag aidauk, dita ijunjamu wantinjauwai, iwaintuatajum iniimtsatnunum tusa segamain ainawai; nuniachkush waji takastasa nuniachkuish jintiagtasa chichamu awa nunu dutikam juti ayamken tutitag awagmamain aina nuna diis.
Jetemjumakuik makichkiak segamainai awe igkuasaik segamainchau.
Segamauk awetumainai umpak wajina dutikatatus chichamjawa nunu quince tsawan Iniimsatin etsegkamu ai, iniimsatitin takajum nuwi pachitkatajum tusa.
Yajaneas segamauwa nunu dekas iniimau nagkamatajum tuu anentaiyai dutikamuitkuig, duka tsawanjig Dekas Agaja iwainataiya nuwi apusamu ai kashinia nuwi nagkamnas atatui.
Inagnaku nunimain tabauwa nuwig, waji chichamjamuita nunu etsejachmauwaitkuig, ayamjumat segamta duka eke nuni uminkati nuniachkush nuni takastajum tachamu aig dutikmainai.
Umpak chicha nunu segamauwa nunak aimkattawai juna chichama juki siete tsawan wegai, nuni takantsati timau yamaya juwi wajintua nuna betek diis.
Yajaneas nunu segamau atsa tamau ataig, juti shiwag ijunjamu wantinjauwa nunu tutsuk dekas awaintujuata tusa segamainai nuniachkush deks aan nagkaemas apujin chichamjumainai.
Umpak chicha nunu Chicham Umikmaun Inamna nuwi pachitkau ataig, juju chichamjumamua nunak epegmainai Viceministerio de Interculturalidad, nii epegmainai siete tsawan dekaptuamun ewaetsuk, Nuni takantsati tusa jintiagmauwa nuna mamikis, nigki uyumak.
Umpak wajuk titatua nunikmatai juju chichamjamuk nagkanui.
Chicham aitak emamua duka, wajuk tajiki nunin akush, yaja tikich papinum agagmau amainai tujash nuwi inagkaki emashtin.
Segamauwa nunu ayu tunamtai nuwigtu iniimnastin takamu nagkamnau aintai, juti shiwag aidauk pachikmau atatui, shiig pachiinkatnume dita iniimain ayamkega nuwi tamaunum.
Pachiinkatin aidau adaimau
Juti shiwag aidauk pachinainawai iniimsatin umiamunmak dita wajuk aentsji adayin ainawa dutika etejamun pachik, umpak iniimsatnu chichamja nuwi iwainak, juju pachiinkattawai tusa papi najatua iwainak.
Nunu papiya duka yaa aidau nuna adaikaje nunu tsentsagkamu atatui.
Aents iniimaunum pachiinkatna nunu yapajiamu akush juka imatiksaik betek uminkattawai.
Jutika yapajiamu akush wajuk chichasa jintiaja emamuita nunak yapajiatsui.
Aents pachiinkatnu papi agatug iwaina duka yaa aentsua juti shiwag aidau ijunjamu apuji asa Iwainak Agatmamjauwaita nunu dutikattawai.
Wajupa pachiinkagtin aidaijamuita duka takat emamaina nuna anentaimkau amain ainawai, nuwa aidaush pachiinmainu anentaimkau asa shiig chichasaja antugdaimainu anentaimkau.
Ijunjamu wantinjau aidau atsutaish nuniachkush nuna apuji aidau atsamunmak iniimnaschati tamauk atsawai, nunak yaa umpak chichawa nunu wajuk jintiaja juti shiwag aidaujai chichasaja jintiaja iniimau amainaita nunak egaktatui tutit amain aina nuna diisag.
Nunin amain aina nunak Viceministerio de Interculturalidad Diisa Takastin timauwa nuwi apusattawai.
Juti shiwag aidauk, treinta tsawan dekapajam wegai Iniimsatin Umikmau juki batsamas, nuwi pachiinkatnun adaimain ainawai, juju chichama juwi wajintua nuna betek umik.
Pachiinkagtin adaijamu daajig papiji najatuamua nujaig ashi aents aidau wainkamu atatui.
Yajaneas aents pachiinkatin adaikatin tsawan susamua nunu uminchakuig, yaunchuk Dekas agatmamkau aina dutsu pachiinkagtitai tama atatui.
Ujuikagtin aidau, ujajatin aidau nuwigtu chichagkagtin aidau iniimsatin takamunum pachiinainamu.
Umpak chicha nunu uyumak ipaattawai ujuikagtin aidaun nuwigtu ujajatin aidaunashkam tujashkam dekatkau juti shiwag aina nuna apujijai chichama jintiag.
Viceministerio de Interculturalidad titatui wajuk ujuikagtin aidau ujajatin aidaujai shiig jintintuawagmau aagtatua nuna.
Ujajatin aidauk antsag ujuikagtin aidaushkam tuke agatmitkagmau amainai Viceministerio de Interculturalidadnum agatmamtainum.
Juti shiwag aidauk, dita ijunjamu wantinjau apuji aidaujai chichagkagtin aidau ajumainai iniimsatin pachisa takamua nuwi ashi, duka mamikis yaimainawai wajuk atatua nuwi.
Chichagkagtin aidauk dita chichamkagtak wajukmaina nunimaitsui.
Wajuk Takantsattawa nunu titatui ujuikagtin aidau chichagkagtin aidau nuwigtu ujajatin aidau wajukawagtatua nunak.
Viceministerio de Interculturalidad chichamjawai nuwa aidaush juju takamunum dekas pachiinkatnume tusa.
Inamjatin aidau anentaimtamunum pachiinkatag aidau
Inamjatin anentaimtamu iniimsatasa chichamjamua nuna yaa takastatua nunu segamau ataig, nunak umpak chicha nunu ipamainai, yaki dekas nuna sumainta nunitaish nuwigtush tuwi kuwaekaje nunin ataishkam, chichama ijukta tamaunum, chichama iwajatatus nuniachkush wajuk agakmauwaita nuna yapajimaitsuash tusa diistatus, tujash duka nunik pachiinu akush iniimsatasa takamua nuwig dekaskek pachitkau amainchau.
Wajuk dutiknatin
Wajuk uminkati timauwaita nunisag takanui.
Duka takatak Wajuk dutiknatin timauwaita nunu diisa takantsattawai.
Iniimsa ematin tsawan akanjamu
Takat nagkamau
Iniimsa ematin tsawan akanjamua duka nagkamnawai iniimsatin mamikiamua nuwi nuwigtu juti shiwag aidaush aikasaik mamikiamunum, Chicham Umiktinnum timauwa imanisag nuwigtu wajuk timauwaita Chicham umiktin tibauwa nuwi Título agagmaunum dutiksaik.
Uminku ijunainamu
Umpak chichaina duka juti shiwag juunija ijunjamu aina nuna apuji aidaujai ijunmain ainawai, nunik Wajina Umika iniimsatatus tuwinawa nuna pachis ujaktatus.
Nuwigtush ijunmain ainawai chicham jintiagmauwa nuwi waji dakuachmin awa nunitaish nuna esegatasag.
Iniimsatin Umikmau
Iniimsatin Umikmaunak umpak chicha nunu juti shiwag ijunjamu wantinjauwa nuna susattawai, waji iniimsata tamauwaita nujai apatuk, ujumkesh juju agakmau ajamun:
Juti shiwag iniastin aidau mamikjamu;
Umiktin aidau, takat aidau nuwigtu juju takatnum pachiinainau wajina uyumakagtatua dushakam;
Tsawanji mamiktugmau wajutin iniimnastatua nunu, waji pachisa iniimau atatua nunu anentaimtusa umikmau;
Wajuk dutika iniimnastatua nunu umikmau, tuwi ijunnagtatua nuwigtu tuu chichamai chichantsattawa, tuja wajuk nuwa aidaush kakajus pachiinkagtatua chichamunmash aaja umikmau;
Chicham wajuk dapampagtin, ujaniktin, wajuk chichainawa dusha kakajus dekanatin, antsag wajuk iniimsagtatua nuniachkush wajina pachis iniimsagtatua nunu shiig ujaniamu.
Iniimsatin pachisa iwainamu.
Umpak chichainau wajina inamjatatus anentaimainawa nuniachkush waji chicham umiktinna najanatatus anentaimtuinak iniimsatag tuwinawa nuna juti shiwag aidau ijunjau iniastina nuna sumain ainawai, wajuk dita chichas antugdayin ainawa nuna diis, aikasag chichamenash dita apuji aidaujaish anenkau agtin.
Aikasag sumain ainawai Iniimsatin Umikmaunash.
Juti shiwag ijunjamu wantinjau aidau apuji waji pachisa taji nunu Iniimsatin Umikmaujai sunasmatai, nagkanui juju nagkama takasa emamuk nunikmatai nagkamnawai ujaniamua nunu.
Nunu dutikamua duka iwainatai web umpak chicha nudaunum waintinmainai.
Ujajatmau
Umpak chichaina nuna takatji ainawai juti shiwag aidau dita apuji aidaujai ujaktina duka, iniimsa ematin tsawan akanja nagkamamua nuwi juwaki, waji anentaiyai, wajukattawa, wajuka nagkaemaktatua chicham umiktin anentaimtamua dusha nuniachkush inamjatin anentaimtamua dusha.
Ujaniamuk shiig antumain nuwigtu betek ujanimainai, dutikam juti shiwag aidaush waji pachisa iniimsatag tamauwaita nuna shiig dekatnume tusa, antsag dusha nunimainashit nuna diisag dita wajuk anentaimainawa nuna titinme tusa.
Chicham ujanitai tikiju juti shiwag batsatmaunum au egaka etsegmainai dutikam dita juunig ijunjamu wantinjauwa dusha apuji aidaujai shiig dekatnume tusa, duka wajuk antugdaimain ainaji nunu anentaiyai takamainai.
Umpak chicha nunu egatkattawai juti shiwag aidaush wajuk dutikam shiijash antumain ainawa nunak.
Wajuk awak tusa ditak diyamu
Juti shiwag ijunjamu wantinjau aidauk apuji aidaujai dukap tsawan susamu amainai waji pachisa tamauwaita nuna ditash shiig diisag dusha ditanmash wajuk amainaita nuna dekatnume tusa nunikag nunu chicham umiktin anentaimtamua nuna nuniachkush inamjatin anentaimtamua nunash dekawag dusha chichamash nuniachkush takatash juti ijunja ayamjumatai aina nunash, shiig batsamat aina nunash nuwigtu juti shiwag tajimtametai aidaunash tutitag ematsuash nuna dekatnume tusa.
Ditak diisag nagkankamtai, nuwigtu tsawanji susamush amukamtai, juti shiwag aidau apuji aidau susagtatui umpak chichaun, papi agaka tsentsagmaun, nuniachkush ayatak chichamaikesh, wajinmak nunu awagkish dekamainaita nuwi ukuak, nuwi wajuk tumamiaje nuna tiagtatui nuniachkush juju pachisaik juni amainai taji tumamainamun etsegkagtatui, dekas mamiksag wajuk tutupit antijatmainaita ijunja ayamjumat aina nuna.
Juti shiwag aidau papinum tsentsamainchau ainakug, uwejin jakinu antig achikktatui papinum.
Chichamkagtin aidau jutishkam juke taji tiagmataig, nunui amuewai iniibauwa duka.
Apu aidau juju chicham umikbauwa juna Papinum agak umiawai iniimku takasbaun.
Tuja ijunjamu aidau nuniachkush juti aidauti juju iwagmainai tunamtaig ijunja chicham atiamu nagkamnawai.
Juju ijunbau atata nuwi iwainaktatui wajuk asamtaiya chichamash apaekachbauwaita nuna.
Tuja nuna papí iwainachtaig wagka iwainatsua nuna etsegkamtai, juna umikti tibauwa nunu ataktu ipamattawai ataktu ijunjami nuniaku tsawan ewaetsuk chicham dakuamu atí tusa.
Jujú aatus umikbau aig, chichamkagtin aidau chicham wajuk asaukita yaunchuk ijunjamua nuna, papí agag nuniachkush ayatak chichamnumakesh iwainachtaig, jujuig imimaitsui tusa ukukiagtatui nuninak wajuk amainaita nuna jintiajagtatui.
Chichamkagtin wegantu aidau anentai tinamag apujiagtaig, maki makichik anentain apusatnume wajuk atatua iniimaush.
Ashí pachinak chichau aidau, agkan ajawai chichamainji juju chicham jintiamunum.
Chicham apaebau akanjamu.
Takat juti pujutjijai apatka takamu shiíg weti tusa tabauwa nunu antugdaikau amainai takastajai tuwina dusha tuna tuwinawa nunu jutijai aaja takantsati tusa tabaunum.
Juka umikbau amainai ijuntuja dakuamu pegkeg anentainum dekas wajuk atataua iniibauwa dusha nunin ati tabaunum.
Tuja chicham umiktin nuwigtu inamjatin aidau takamua duka, takatan chichamjau tuwi pujawa nunui ijunja chichamu amainai, nuniachkush amainai ijunja takastina nunu chichainak atsa yaja amainai tusa mamikiamunum, tuja ajumainai ashi waji atsumnattawa juju takat shiig umiktasa nunú umikbau.
Takamush wajuk atatua nunú iniibauwa duka ijunja chichamainai tuwi ima shiig uyuma aneakas juti wegantu nuwigtu chichamkagtin aidaush kaunmainaita nuwi.
Makichik jutí wegantukesh, ijunbau atatui tusa ujakbauwaitak pachinkachu nuwigtu papinumakesh tsentsakchau akushkam, takasa emamunum pachinmainai wika aatus ati tajai tusa, tujashkam tuki wajuk umikbauwaita nunak imatiksag antumainai.
Jujú chicham jutika umika emamunum disú amainaitji juju aidau:
Jujú chicham jintiamunum chichamainai juti chichamen nuniachkuish apach chichamnum, aents apach chichaman antachu akuig ipamainai chichaman yapajin nuna etsegkati tusa.
Ijunja chicham yapajiamu nagkama takamunun, chichama nuwigtu takata umiktin aidau eke chichamu nagkamtsuk etsegmainai tuu ainawa kakajus antugdainainchau aidaush, nunu disa takastin asamtai.
Juju ijunbauwa juka utugchat awa dusha wajuk epegmainaita nunu chichamu atin asamtai.
Ijunja chichamu atsuti nuniachkuish asati tusa tabau
Nunu tsawan jegamtai juna takata uyumaku aidau etsegmainai ataktu ijunjami tusa, ijunmain ataig egamainai tuu yaaktanma uyuma aneakas kakajus ijunmainainata nuna.
Pachiachbau juna takata uyumaku umpak aidau juju inimsa takasmi tibauwa juka atsuti tumainai, pegkeg anentainum takashbau ataig. Papí najana iwainamainai wajuk asamtaiya takatnash tsujiawa nunu pachisa, juka apu wegantu aidaunak tutitag ematsui, ijunag, aautus akuig chicham shiig umika aatus ati tabau atatui.
Juti shiwag aidauk atsuti, takat emachmi, ukukmi tusash tumain ainawai jujú iniimsa takamu awa nuna. Ankamtaishkam juna chichamjin ijumjatatus ashí dakapmainai ijunja iniibau takantsati tusa. Ijumjatakama tujinkag papí najana iwainamainai juka takantsachtatui juju utugchat asamtai tusa, imaanik tsawantan ewaetsuk.
Chicham jintiagbau papinum agagbau
Chicham jintiagbau papinum agamunmag amainai, wajuk chichamash jintiaja uminkae nunú, ashí ayu tiajeash nuniachkush wajumak ayu tichajek nunu imatiksa agagbau amainai, antsag chicham imatikas apaekachbau ataishkam juka aatus juwake tusa umikbau amainai.
Jujú papí najanamunak ashi aents tuwakaja duka tsentsamain ainawai, nuwigtu juna chichamjak yujau aidaushkam, antsag jujú takamun diin aidaushkam tentsakagtatui.
Papí umikbau tsentsakmi tabaunum dakituinakuig, wamkeuch juka dakituinawai tabau amainai, nuniaku wajuk juwaktatua nunu wamkeuch apaekamu amainai.
Aatus atí tusa tamau
Aatus atí tusa tumamku chicham umiamua junak uyumaktatui umpak juna uyumak taka nunu. Wajuk atí tunaeki duka shiig mamiksa umikbau amainai, wajuk ati tunae imatiksa papínum agagbau. Aatus chicham umikbauwa junak jutí shiwag aidaush dekawag ditash wajuk diinawa, waji tumain ainawa nunash tusag anentainash sukagtumain ainawai tuja antsag wajuk ditan tutupit antimainaita nunash tmain ainawai dita ijunja ayamjumataiji aidau Constitución Politica del Perú nuwigtu tikich nugkanmaya aidaujaish chicham wajuk ayamke pachisa umiktajai timau ainawa iman asagmatai.
Ashi betek nuniachkush wajumak chicham apaekamu akushkam, shiíg antugdaikamu atatui Estado juti shiwaja apuji aidaujai, shiíg iniimsa chicham apaekamu asamtai, jutika chicham jintinja juka ijuntuja uminkattawai.
Yajaneas nuni ati tusa chicham apaekachaintai nuniamunum umpak chichamja nunu wajina anentaimtus chichawa nua tuke dutiknati tiintai, nuniakush yaa umpak chichawa duke uyumawai juti shiwag aidau ijunja ayamjumataiji aidau betek uminkati tusa, aikasag pujutnumshakam, iyashnumash antsag agkan tajimtameawag shiig batsamsatnume tusa.
Juti shiwag aidau apuji chicham jintiaku ijunmaunum pachiinaidau nuni amaitsui tiajaintai dusha papinum agagbau juwaktatui.
Wajupa tsawan jumainaita iniimaush
Iniinsamu iwainamu
Iniibau ashimnakbaunum, umpak takatan chichamjukua nunu iwainamainai niina webjin juju aidaun:
Dutikatasa anentaimtamu iniimsamua nunu.
Iniimsatin umikbau.
Iniimku takasbau.
Iniimsamu papinum najanamu.
Chicham apaeku nuni ati tumamau, dutiknau ataig.
Inagnaku papi agaka umikbauwa juju juti shiwag aidau iniimku takamunum pachinkajua nunu awetimu aidau.
Kuwichik iniibaunum takantsati tibau.
Chicham umiktin nuniachkush takat inamjatin ashi aentsnum ashi entsnum anentaimsa umikta tabaunmag umpak juna chichamja nunú kuwichkinak apusattawai.
Tuja imá inamjatin pachisa iniimsami tusa takamu ataig, yaa kuwichkin apusati tibaukita nunu apusattawai.
Umpak chichamjuina nunu dekawag nuwigtush iwajag juju TUPA ati tumamiagtatui nunu diisa takasagtin asamtai.
Chicham umiktin anentaimtamu nuniachkush tikichkesh ashi aentstinu atinun pamuk anentaimtamu.
Chicham Umiktin nuniachkush takat inamjatin ashi aents aidaunu atina duka, ima iniisamu atatui juti shiwag aidau ijunja ayamjumataijin tutitag awagmamain atai
Nuna dutikakug, iniintsattawai juti shiwag aidau, juti jetemjutpakti tusa wajuk eteja adaikamu ainawa duwiyai.
Jutí wegantu aidaunum iniimsa takasmi tusa yaunchuk tibauwa nunu takantsattawai dita juju chichamjunkati tusa etejamua nujai, chichamkagtukti tusa tibauwa duka tuu nugkanma chichamu awa nuwiya amainai.
Chicham umikbaun inamna duka awayattawai, tsawan sujustajum juna umiktajai tusa takug, tsawanta aan nagkaemas sumaktatui iniimsatna iniimku takastinun.
Decretos Legislativos aidau najanatasa anentaimtamunmag ima tuu articulos aidauk juti shiwag aidau ijunja ayamjumataijinia yapagtuatasa anentaimauwaita nuna mamikis iniimsagtatui.
Juju umiamunmag ima jutí shiwag aidauk tutpit antiam amain aina duke pachinkagtatui, dita ijunjamuji apuji wantinjau aidau tuwi takastasa anentaimtamu iniimsata chichanua nuwi batsatu.
Viceministerio de interculturalidatan takatjiinia ayamak iniimainun pachish
Viceministerio de Interculturalidatan takatji.
Viceministerio de Interculturalidatan takatji aina duka Chicham umiktin nuwigtu Reglamento de Organización nuwigtushkam Ministerio de Cultura takatji aidau umikbauwa nunuwai. Duka juju aina nuna ijuawai.
Ayamak iniibaun pachis wajuk Pamuk iniimsatag tawa nuna chichamjuk jintiag umiamu. Nunisag, wajuk emamainaita ayamak iniimain takakuish emamainaita nuna pachis emtika anentain etsejui.
Umpak chichamu nuwigtu ijunjamu aidau dita apuji aidaujai wajuk takastatua juti shiwaja apuji aidaujaish nuna yayawai, nunisag junin aidau takamunum wajig utujibau ajainta nunitaish yaimainai, umpak chichaina nujai jimagtuk ujajatak.
Anentaibaun tumainai, takatji asamtai nuniachkush Umpak Chichamjuina dukesh sumagtai, Inamjatin anentaimtamu nuwigtu Chicham umiktin anentaimtamu aidaush wajuk diyajume nunu titajum tama, tuwi atatua nuwigtu yaa Juti shiwajak aidau iniasbaush atatua nunu aidaun, nuwigtu wajuk uminkae iniimsatnush nunashkam.
Umpak iniimbaun takastata juti shiwag aidau iniam agtata nujai tuwi atatua nuwigtu wajuk takamainaita tusa chichagmau.
Base de Datos Oficial juti shiwag aidaun pachis chicha nunu najanbau, nuwig Ijunjamuji wantinjau aidaushkam agatmikagmau agtatui.
Iniimsa inagnakbauwa nunu agatmikamu. Nuna dutikak, Umpak chichamja nunu formato electróniconum agak awetumainai, iniimsamua nuna pachis.
Nunu chichama nunu yaimainai dekas jintiagbaush uminuash tusa takat emamunum diyamunum.
Ujuikagtin agatmikagbau aidau najanbau, kuwitamau, beseakuish iwagbau, aikasaik Juti shiwag aidau Ujajatin agatmikagbau aidaushkam
Wajupaitji Nunu Etsegbau
Ashi umpak wainjamu aina duka Wajupaitji Nunu Etsegkatasa takaku iniimaunmak tuke atsuma nuna susattawai.
Umpak Viceministerio de Interculturalidatai juti shiwag aidauti wajupakitji nuna najanak, ijumak nuwigtu yamajam emak takastin.
Pamuku takajin aidau umiktinji Iniimsa ematin tsawan akanja emamunum.
Takau wainjamu aishmag nuwigtu nuwa aidau iniimsatin pachisa tsawan akantugmauwa nuwi pachinkug shiig uyumas umiktatui, chicham umiktinnum tawa nuna betek umiak, Pegkeg Anentainum.
Apaintaku tabau, yamaikik anis ati tabau, inagnaku tabau
Dekatkau. Chicham umiktin najanamu umiamu.
Umpak chichau aina nunu wamak umimain ainawai juni emanti tibau Chicham umiktinnum tawa dutiksag.
Awena. Pataetamu.
Presidencia del Consejo de Ministros najanattawai makichik Comisión Multisectorialan ayamak pachisa iniibau betekash umina tusa nuna pataetuk diistinun, nuwig Chicham Umikbaun Inamnun aentsji Chicham Umiktinun diin aina nunu pujumainai.
Juju Comisiogka duka etsegbaun umiktatui, nuwigtu jutik takamainai tusashkam nuwigtu iwagmainai ayamak iniibau shiig ematag takuik tusa tumainai.
Nuna umiktasag, yacha juu takatan dekau aidaun ipamainai yaimkatnume tusa.
Kampatum. Ujuikagtin nuwigtu Ujajatin aidau Agatmitka emamu.
Imatika chichamjumainchau.
Pachiinmainjui.
Uweja amua makichik ijuk. Nugka tsuwapamu pachisa tabau.
Uweja amua jimaja ijuk. Batsatkamu aidau ayamke nuwigtu juti shiwag aidau nugke ayamke.
Juti shiwag aidau nugkenig waji puyatjumain aina duka ukukchamu nuwigtush inagnaku tibau amainchauwai, nuwigtush inamjatin anentaimtamu nuna takasai tusa nugkentin aidau dakitainaig tabaush atsumainai, nuna eke dutikami tutsuk ashi dita dekamain aina nuna dekatnume tusa uyumamainai, nunisag chicham uminkatin tusa tibaunum tsetse katsujam aidau nuwigtu waji takastin aidau emamu nunisag tsetse ishamain aidaun pachis chicha nunash umimainai.
Uweja amua kampatum ijuk. Inamjatin anentaimtamu waugsa umiktin aidau.
Umpak chichau aidau inamjatin anentaimtamu aidau yama umiktatus wakegakug, shiig dekas tutaig, iniimsa ematin tsawan akanjamu aidauk chicham umiktinnum tsawan mamiktuamu aina nuna disa ujumak tsawantai umiktatui.
Uweja amua ipak usumat ijuk. Juti shiwag ikam kanak batsamin aidau nuwigtu yama wantinu aidaushkam.
Atsumain aidau ashiti atsumamu asamtai takamu.- Juti wegantu aidau nugken takamain awash tusa egamu nuniachkush takat takamu nagkamainai ashi aents wantinjau adau atsumamu asamtai tusa Estado tutaig,Viceministerio de Interculturalidad del Ministerio de Cultura apuji juna diin emtika dekatatus atsumamujin iniastatui dasen ebesmainun pachis Chicham umiktinnum tawa imatiksag umiak.
Resolución Vice Ministerialnum pegkejai tusa tibau amainai juni amainai tusa anentaimja umikbauwa duka, nuwigtu jutikmainai tusa nuniachkush jutikmaitsui tusa tibau amainai.
Viceministerio de Interculturalidatan antiawai chicham umikbauwa nuna dutiksag ati tabaun nuniachkush chicham jintimain ataig Régimen Especial Transectorial de Protecciónjai dutikmainai, juti shiwag ikam kanak batsamin aidau nuniachkush yama wantinu aidau ayamke uminkati tusa.
Uwejan mai amua. Takaku pegkeg jukitnunum pachinbau
Uweja mai amua juinia makichik ijuk. Wajuk takamu atatua nunu iwainamu.
Wajuk takamu atatua duka portal web Ministerio de Culturanum iwainakbau atatui, juju nagkanbaunum tibauwa duka tsawan nagkaemakti Chicham umiktin jiinkimtai tusa dakamuk atsuttawai.
Viceministerio de Interculturalidad tuke nuna papin dukap asa chicham yamagmajai yapaji pujugtatui.
Uweja mai amua jimajan ijuk. Inamjatin anentaimtamu apaintaku tabau
Makichik inamjatin anentaimtamu yaunchuk iniimsamun tikich inamjatin anentaimtamu apaintaku takat nagkamatasa tabaunmak duka iniimsa ematin tsawan akanjamua nuwig wayatsui.
Uweja mai amua kampatum ijuk. Kuwichkigtin waya takamain tsawan akantugbau pachisa chichamu.
Inamjatin anentaimtamu ataktu nagkama takamu ati tamaunmak awagki iniimsamuk achattawai, yaunchuk juni takantsati tusa umikbauwa nuna yapagtsuk betek ematin ataig.
Uweja mai amua makichik dawe ijuk. Unuimamu, tsuwamamu nuwigtu tikich atsumamu aidau umiamu.
Jega papi augtai jegabau nuwigtu tsuwamatai jegamau aina duka, nuwigtush tikich atsumamu aidau umiamu wega duka dita juti wegantu aidaujai chichasa dita yayau asamtai iniasa ematin tsawan akanjamu Chicham Umiktin tibau aina nuwi awaya iniimauk achattawai.
Uweja mai amua jimaja dawe ijuk. Kuwichik.
Juju chicham uminkati tibauwa duka Umpak chichau aina nuna kuwichkijin umikbau atatui tikich kuwichik Tesoro Públiconmayan antitsuk.
Antugdaika takat
Nugka
Wajuk takatash sudaisami tibauwaita
Yachameamu, takat uwejai nájanbau, antsag mákinayai nájanbau.
Aentsu ayamke nuwigtu jámamtuchu pujut
Unuimat, chicham dekámtikdaiyat aidaujai
Chichaakuk ata, nuwigtu nugka tesagdaiyamunum tikiju batsamín aidaujai átuebau
Takat akaantunija takaamu
Tibau uminkati tusa dutikatin
Tibau uminkati tusa inagnaku umiktin
Umikbau pachisa aúgmatbau
Cenepia Inia aidau, Perú Ecuadorjai nugka tesagdaiyamunum tikiju batsamín aina nuwiya pamuk aidaun ijumjan, dita ayamken pachisa jintinku pujusan chichagkun: Jujú chicham umiktina juu baki bakichik akanjamunum agagbauwa nunú ausajum, wajuk takuik tibauwaita nunú atumi kumpajum pempentukjum junak juna taku tawai tusajum tishipsá ujaktaajum tusan segáabaijai.
Nua duwi dekaábiajai, dita chichamen agagbau ataish shiig antumainchauwap ainawa, utugchatnak tukeé igkugkagtatuapi tusan. Tikich nugkanmayajai chicham antugdaikatin najanamu aina duka aan agatai asamtai, kuwashat chicham shiig antumainchau ayaawai. Antsag kuwashat anentai ejéeja dekamainchau pata patakí batsakbauwai, kuwashat chichabai nuwigtush kuwashat chicham imanika chichashtai aidaujai agagbauwai. Nuwigtush juna autusu aina nuna chichamen agakbau asamtai, jujú autuschautik shiig ejeeja antumainchauwai.
Tujash Convenio 169ya juka shiig íman asamtai ashi aents dita nugkeén tuke batsamin aidauk augmainai, nunikag nunaap taku tawa tusa shiig dekaú amain ainawai nuniinak ditashkam ayamjumakagtatui.
Nua duwi jujú papíi maanchuchia duka aents niina nugkeén tukeé batsamin aidaush Convenio 169 Organización Internacional del Trabajo umikbau chichá nuna ditak aujus, nunaap taku tawa tusa útujimkas dekau atinme tusa umikbauwai.
Juu aújutigmek, jujú dekaátajum:
Jujú papíi Convenio 169ya duka, nuna taku tawai nuniachkush juka juní antumainai tusa etsegtaku agagchamui.
Jujú papiiya juna ausag Convenio 169ya nunak augtsuk idaisatnume tusa agagchamui.
Jujú papiiya juka Convenio 169 chichaá ímanisag chichaawai, bachikish yapajiatsui, nuniayatak chicham shiig antumainjai najanamui, újumak chíchabaik baki bakichik chicham umiktin agakbauwa dusha yupichu antumaina nunú.
See tajai mina kumpauchig Pedro García-Hierron.  Niina yachatiín jujú papiiya nuna aujus diis juka juní agamainai tusa eseetugkau asamtai.
Tuja nuna diisan, wii junak takasan inágnajai.
Jujú Conveniowa juka 27 de junio 1989tin, apu OIT takau aidau setentiseisa (76) imaniá íjunja wégamunum, yaakat Ginebra, Suiza nugkanum, umika iwainakbauwai. Tuja 5 de septiembre 1991tin nágkamsa, jujui chichaá duka íntimtsuk umitai atií tusa tibauwai.
(Tujash baki bakichik país aidau, nunú tsawantin jutii nugkeenig takantsati tusa mamikin ainawai. Nuniau asamtai Perunmak 2 de febrero 1995tin nagkamsa umitai atií tusa aímjukbauwai).
Wayattaku dékamu
Nugkanum Takatan pachis chichamjin atií tusa Najanamua nunú OIT tutaiyai (Organización Internacional del Trabajo). Juka Organización de las Naciones Unidas tutaiya nuna kanawegai. Jujuig páchitkawai Estado aidau, wiyakuch aidau, nuwigtu takatan jetemjin aidaushkam.
Jujú yamajam Convenio umikta takuik, aentsu ayamke umikbau dekaamu aina nunú nuwigtu chicham antugdaikatin tusa umikbau ashi nugkánum aímjukbau: Declaración Universal de Derechos Humanos tutaiya nunú, Pacto Internacional de Derechos Económicos, Sociales y Culturales, Pacto Internacional de Derechos Civiles y Políticos antsag juka jutíi weganchauwai tusa pachiínitsuk idaidaiyat aina duka atsutií tusa umikbau aina dusha wajintu chichainawa, nunú juujá umikbauwai.
Nuniaku aents tuke bátsamin aidau, tribu aidaushkam dita pujutiínak ditakeap ematatus wakeejuinawa, jutiik ímanapitji tusayap ditash íman dekapmaamain ainawa nunisag bakichik estadonum pachiinak batsatkush, ditash wajuk pujustajai tuwinawaki nunak ditakeap dutikmain ainawa tusa taji.
Tujashkam wainkaji kuwashat nugkanum aents ditá nugkeén tuke batsamin aidau, tribu aidaushkam tikich aidau ajaantusa diyaam aina dutika diyaashbau. Tuja iditaik nagkamsash ditash wajuk batsamin áajaku ainawa nunak emegkaak weena dushakam wainkaji.
Aantsaik aents ditá nugkeén tuke batsamin aidau, tribu aidaushkam, jujú nugka nuna ditá pujutin, ditá dekatjin, nugka kuwitaamka batsamtan wajupa jintinjámachaje duka shiig dekainaji.
Jujú Convenio mamikia duka aents inia wegantu, tribu aina nuna ayamken ayamjuktina nunuwai.
Tribu aina duka bakichik paísnum batsamín, iniati wajuku ainaji nunin wegantu, tikich pujutan utsuúmainakush dita wajuk batsamin ainawa nunak ashi kajimatuinatsu nunú nuniachkush ley imá ditanu pachisa najatuamukesh ajuina, nunú ainawai.
Indígena aidauk iditaik nagkamas, Estado aina dukesh najaneatsaig nuwigtush aents tikich nugkanmaya aidau ditá nugkeén kaunainatsaig, batsamáajakua nuwiya akiina mina nuna patají, tijaji, uchijí aina nunuwai. Nunú aina duka tikich pujutan utsuúmainakush: dita wajuk batsamin ainawa, wajuk chichasá antugdaiyin ainawa, wajuk takatnash emau ainawa nunak kajimatuinatsui.
Nunú aents aina duka, jutiik indígena ainaji nuniachkush tribu ainaji, tusa ditak tumamainawai.
Nunú ditak dekaamaina nuuwai ímanuk, jujú Conveniowa jusha yana ayamjuktatua nunú dekaata tabaunum.
Jujú Conveniowa duka indígena aidau ayamkenak ashi chichamjawai tujash Estadojai kanakta tabaunmag juka wainkayai antsag iishaá Estado najanami tusa bakichik Estadonum tikich Estado najanata tabauwa nuwishkam.
Gobierno aina duka jujú ayamak aina nunú umikbau atií tusa wajuk takat émamainita nuna diis, uyuumas jetemjuktata nunuwai niina takatji íntimtsuk umiktina duka, tujash nunú takata nunak imá nigkigkek dutikaashtatui nunak indígena aidau, tribu aina nujai ijuuntug dutikattawai.
Gobierno aina duka íntimtsuk jujú aina juna ejéetatus takástatui
Indígena aidaush tribu aina dushakam, indígenachu aidau ayamjumak shiig batsata imaanisag ditash batsamsatnume tusa.
Dita kuwitaamka takataiji aidau, dita ijunja batsamtaijish, ditash wajuk batsamna ainawa nunú aina nuna ayamkeg umikbau atií, ditá pujutji wajuk áajakuita nunú aintsa.
indígena aidaunmash tuja indígenachu aina nuwishkam, kuwishkijintak betekak kuwishkijinbau atií, ijunja batsatbaunmash betekak niíniamu atií, ímanchau niíniamuk atsustií tusa takastatui, tujash nunú takata nunak ditá pujutíi, wajuk anentaimas batsamin ainawa nunú aina nuna ajaantus dutikattawai.
Indígena, tribu aidaushkam tikich aents aidau ayamke ajuina duke ditanush ajuinawai. Jujú conveniowa juka indígena nuwa ataish, aishmag ataish betekak ayamjawai.
Bakíchik aentskesh, indígenan tribu aina nuwíyaanakesh, ditá ayamken depetki dita agkan pujut ajuina nuna ajaantutsuk, wagagki nuniachkush tepejus takamaina duka senchik atsawai.
Jujú aina duka íntimtsuk umiktinai:
Chicham najanamu atií dutikashkuish puyatjusa dutikmain aina duka dutikamu atií, indígena aidau, tribu aidau, antsag ditá ijunja takatai aidau, ditá wajiiji, ditá takatji, dita wajuk batsamin ainawa, ditá nugkee aina nunú ayamjuktasa.
Tujash nunú takat aina nunú dutikakjik, indígena nuwigtu tribu aina nunú, dita wajina wakegainawa duka utugchat apututsuk dutikamu átatui.
Indígena aents aidau aantsag tribu aina nuna ayamkeg aents indígenachu ayamke ajuina, nunuú ayamkak ajuinawai. Nunin asamtai nunú aents aina nuna ayamken, jujú conveniowa juwi pachis chichaá nuna, Estado takaakug, ayamak ashi aentsdau aina nunak ímanchau emag idaisashtatui, ditá ayamkeg tikichdau aina nujai betek asamtai.
Aents indígena aidau, tribu wegantu aina nuna pujutíi, yachatíi, wakaniínish wajuk íchishmamag batsamin ainawa nunú aidau iwainaka ayamjukbau atií nunisag ditash wají utugchatna igkuinawa duka epegtuamu atií.
Indígena aina nuna ímanji, dutikamuji, dita wajuk batsamin ainawa duka ashi ajaantukbau atií dutikaku chichamjukbau atií, dita wajuk batsamin ainawa nuna idaisainum tusa.
Indígena aidau tribu wegantu aina nunú pujut yapajiínki wegau asamtai yamajam utugchatan ditá pujutiín nuniachkush ditá takatjiín igkuinakuig epegtuamu atií. Nunú épegkeamua nunak indígena aidaujai atuekag takastinme.
Ley najanata takush nuniachkush takat muun aidau indígena aents tuja tribu wegantu aina nuna nugkeén tutit awagmamainun awayáachainjash takushkam, niiyaá emtuk dutikatjai tutsuk, ditan éemtika iniastatui.
Nuna iniimkush yupichu, paan antumainjai iniastatui, indígena apuji aina nujai atuunik. Nunak indígena apuji aidaujai atuuniskek, bakichkish dútikashtatui.
Estado kanawe aina nunú indígena aidau pachis chichaman najanawag, uminkati tusa tiagtaish aantsag takat muun ditá nugkeén takamain aina nunú pachisa chichaamunmash, uyumat áneakas ditash pachiínkagtatui.
Indígena aidau takatan takastatus juuniagtaish, takat aidaun ematatus chichámjiagtaish, dita tuu dutikmainai tusa tuwinawa nunak íbaatiksag umiktinme tusa yayaam átatui, dutikaku nunú takat aina nuna umikáagtasash wajinak átsumainawa duka dutiksaik atukbau átatui.
Gobierno, indígena nugkeén wayaá takatan dutikata takug dekatkauk iniimsattawai, shiig ánentaiyai. Nunak: Waitjutsuk, dekaskea nuna, awanmatsuk, tepegkagtuki waitkagkagtutsuk, chicham ujaájatmainnak uutsuk, jutií wajuk antumain ainaji nuna aintus shiig ujapamainai nuwigtuushkam ii tabaunash betekak antugkagtuktatui. Indígena aidau, tribu wegantu aina nuna nugkeén wayaá takatan dutikata takug; dekatkauk iniimainai taji duka, dita ayuú titinme tabaunum tunawai nuniachkush Estadojai chichaman apaka nunak íntimtsuk umiktinme tusa taji.
Indígena aidau tribu aina dusha, dita eemkata tuinakush tuna imá shiijash dutikmain diinawa nuwigtush wajuk eemainaita nuna tumamiag dutikawagtata duka ditanuk agkantai. Nunisag Estado regiónnum, paísnum éemkatatus chichaman umiak indígena aidaun antigtata nuwig; dita wakegakug, megkaetsuk pachiínkaagtatui.
Aents indígena aidau batsatkamunum takat muun, eemain aina nuna dutikaata takug gobierno aidauk maak pujuta nuna, jámamtuchu batsamta nuna, unuimatan, takatnashkam jetemjuktatui.
Tuja takat muun aidau, eemain aina nuna dutikatta nuwig aents indígena tribu wegantu aina nujai ijuuntug umiktatui.
Gobierno aidauk, takasa eemkatna nunak, eke nagkamtsuk shiig autustatui, aents indígena aina nuu chichasa batsamtaish, ditá anentaimsa pujutaish, dita wajuk batsamin ainawa dusha, ditá nugkeésh; nunú takat wetaish wajukattawa, nuna eemtikaa dekaatatus. Nunú autusa dékamua nunak, ditajai atuegak umikaagtatui. Nuna autus umika nuna diiskek, bakichkish takaschattawai.
Gobierno aidau, aents indígena aidaujai atuegak nugka chichamjuk kuwitaamkatta duka, íntimtsuk umiktií tusa inagbauwai.
Ley Estadonu aina duka aents indígena aantsag tribu wegantu aina nuna pujutí apatka diisa takasbau átatui. Ditash chichamnash wajuk epegtumaya batsamin ainawa nunú aintsá. Jujú chichama juka bakichkish íntimjaukbauk áchattawai.
Aents indígena aidau tribu wegantu aidaushkam; wajuk takasaya batsamin ainawa nunak idaitsuk, ditá ijunja takataiji aina nunash emegkautsuk, takasá batsamaina duka ditanuk agkan ajuinawai, tujash aentsu ayamke chicham umiktin Estadonu nuwigtu ashi nugkanum iwainagbau aina nuna íntimjutsuk.
Jujú chicham akankamua jujú umikta tabaunum utugchat jegamtaig baki bakichik gobierno aidau wajuk epegmainita nunak diisaágtatui.
Aents indígena aidau tribu wegantu aidaushkam chicham UMIKTIN ditanu ajumaina duka agkantai, ijunja takatai aina dushakam; nunin aig dita wakegainakug, indígenachu aidau ayamke aintsá takasmií tuwinakush, agkan dutikmain ainawai.
Aents indígena aidau tribu wegantu aidaushkam, dewakbaunash wajuk suwimkanash sudaisaya epegkin ainawa, dutika epegkeamuk ajaantukbau átatui, tujash suwimkan sudaiyas epegtuniakush chicham umiktin Estadonunakesh, ashi nugkanum iwainagbau aina nunakesh íntimjumainchau ainawai.
Estado aentsji utugchatan epegkin aidau: juez aidaukesh, Fiscal aidaukesh, yaki áajainta dukesh, aents indígena, ley dewagkamtaig, indígena aidaush nunú utugchata nunash wajuk épegna ainawa nuna aintus epégtuattawai.
Estado, aents indígena aidau chicham umiktinun dewagkamtai suwimkan suwakug, indígenaya dusha wajuk pujuuwaita, kuwishkigtinashit atsa kuwiskigtinchauwashit, íjutkamujaish wajuk pujuukita nuna diigtsukek suwimkan susashtata nunak íbaatiksag umiktatui.
Estado, aents indígena aidau chicham umiktinun dewagkamtai suwimkan suwakug, aents achika égketainum egketsuk tikich suwimkan susatta nunak íbaatiksag umiktatui.
Ley Estadonuwa duka, aents indígena aidau dakitauk akiká takamtikbau nuniachkush akitsuk takámtikamu aina nuna dutikatnume tusaag tichattawai dutiksag yaki nuna dutikawainta nunak suwimkan susattawai.
Nunú nunimaina duka, bakichik ley ashi umiktin tusa najanamu átata duwik, nunak nunimainai.
Aents indígena aidau tribu wegantu aina dushakam, yaki dita ayamken ajaantutsuk waitkasainta nuna dutikiagtaig ayamjukbau átatui. Nunú ayamjamua nunak nigkigkesh dutikaata takug dutikmainai nuniachkush ditá ijunja takataiji aina nuwi chichaman apujus ayamjumaakta takush dutikmain ainawai, niina ayamke aina dusha ajaantukbau atií tusa.
Estadok utugchat ainja épegkeamu aina nuwish, aents indígena aidaush, antugkamu atií nunisag niish shiig dekaati tusa, egatmaina nunak íntimjukchattawai, dutikmainitkug, Estadok aents jimag chichaman yacha, indígena chichamen páan ujamaina nuna nuniachkush wajuk shiijash ántumainaita nuna egatkattawai, shiig antuktinme tusa.
Aents indígena, tribu wegantu aina duka, ditá nugkeenak tuja dita tuwi batsatainawa, duka ditaig ditá pujutíiyai nunin asa dita diismak shiig ímanai.
Gobierno aina duka aents indígena aidau, ditá nugkeenak ditá pujutíi anentaimtin aina nunak, tuja dita tuke nunin asag aantsag ditá anentainish nuní anentaimas batsamin ásaag, nuniina nunak shiig dekamain ainawai.
Nua duwi Gobiernok aents indígena pujutjiísh nugkajaish wajuk awa nunak ajaantus diístatui yabaiya juwish antsag ajúbaiya duwish.
Jujú Conveniowa juwi, chicham “Nugkée” tusa tawa nunak, aents indígena aidau tuja tribu aina nuna bátsamtaiji, yujaitaiji, egákmataiji aina nuna; ashi tákashbau pachis taku tawai.
Aents indígena tribu aidaushkam iditaik nagkamas ditá muunji batsamáa wajakua duka dita nugkega nunak, Gobiernok íntimtsuk ajaantús diístatui dutiksag ayamjuktatui, papiíji jiígkishbau ataishkam.
Nuwigtuushkam, aents indígena tribu aidaushkam iditaik nágkamas wekaegás egamáa wajakúu, yujáa wajakbáu, takasá batsamáa wajakbau aina nuwi, tikich aents batsamaamtaishkam, ditak agkán wayaá yujastinme tusa Estadok chichamjuktatui.
Dutiksag Gobiernok aents ebetnag batsamchau aina nunú wajuk batsatainawa nunak puyatjus yaigtatui.
Gobierno aidauk uwaetsuk ley najanawagtatui, dutika takat dutikmaina nunak umikaagtatui, aents indígena tribu aina nunú iditaik nagkamasaash tuwi batsamsaaju ainawa, nuna shiig mabikjatatus aantsag ditá nugkee aina duka íbaatiksaik ajaantukbau, ayamjukbau atií tusa, chichamjuktatus.
Gobierno aidauk uwaetsuk ley najanaawagtatui, dutika umikaagtatui, aents indígena tribu aidau nugkéen chichamjuinakuish, wajuk épegtumainita nuna.
Aents indígena, tribu aidaush ditá nugkeén ayáa nunak takasáagtatui, wajuk tákamainita nunash diták diisaagtatui, aantsag wajuk kuwitaamainaita nunashkam dutiksag. Nunak ditak agkan dutikmain ainawai. Ditá nugkeén ayáa nuwiyan, dita takamain aina duka puyatjusa chichamjukbau átatui.
Ley Estadonu chichaak, aents indígena nuwigtu tribu nugkeén, takatai áwantak ayáa duka, nugka íditken awa dushakam nuniachkush tikichnash tunak adaikainta, dutikaa; nunú aina duka Estadonui tusa takug, Gobierno aidauk, aents indígena aidaun dékatkauk íntimtsuk iniastatui, eke nunú aina nuna egatsuk nuniachkush eke nagkamtsuk.
Juwa juwi, dékatkauk iniimsattawai tawa nunak; aents indígena aina nunú wajuk takasá batsamsami tuwinawa, dusha wajuk tsuwapnaktatua nuna shiig dekaatatus, dutikattawai.
Aents indígena nuwigtu tribu aidaushkam, chicham umikbaunum takat nagkamnataig, ditashkam nunú takata nuwiya akaantuka susamu átatui, dutiksag nunú takat takaamunum wajig ébeseamu ainta (nugka, yumi, ikam, tikichish wajig ainta), nunitaig; dushaá akikbau átatui.
Aents indígena nuwigtu tribu aidaush, ditá nugkeén batsatu, bakichkish wagagkí depetka nugkeénia jiijá utsaamak áchattawai, wajig ainta nuniakuish.
Nunú nunimaina duka, imá bakichkii: Utugchat muun, yajá shimumaina nunú atai, nunak nuniktatui. Tujash utugchat ibau aina duka kakajus nagkaemachui.
Nunin aig, nunú utugchat nagkaemakintai, nuniakuig, aents indígena nuwigtu tribu aidau akuish ditajai chichasá, shiig dékamtika, dita ayuu tuwinakui, yajá inagkeam átatui.
Tujash dita ayuu tuwinashkug, utugchat nagkaemakmatai ataktuu wakitkii batsamsattawai. Nunak ley chichaak wajuk nunikti tusa tawa, nunú aintsa betekak chichasa umikbaunum, nunikaagtatui.
Aents indígena aidauk nunú chicham umíamunmag ditash pachiinkaagtatui yaa ditan chichámjuinawa nujai.
Aents indígena nuwigtu tribu akush, wají utugchatnumag ditá nugkeenash ukukiu ainawa nunú nagkaemakmatai, dita batsamáa wajakbaunum wakitki batsamain aina duka, ditanuk agkantai.
Yupichu wakétmainchaunum jegamtaig, aents indígena aina nunú Gobiernojai chichamainai, nugka dita pujúu wajakúa ímannak jukiagtatus nuniachkush nuní pegkejan jukiagtatus.
Nunú chichama nuu shiig epegka juwamainchau ataig, chichamash wajúk emakuiya epegmainita nunak betekak Estadok umiktatui.
Tuja nugka yamajam susata tama dakituinak, dita akigkata takush; tunak segamiajainta, duka íbatiksaik umigkamu aagtatui.
Aents jiinkii yajá weu, yaunchuk pujúu wajakbaunum ataktú waketak, wajinak megkaekainta nuniachkush wajupa waittsae, duka diigsá ashi akiam átatui.
Indígena aidaush ditá ditakesh wajuk nugkéenash tinamdaikaya takas batsamín ainawa duka íntimjutsuk ajaantukbau átatui.
Estadok, aents indígena nugkéen tribu nugkée aina nunakesh; ayamke umikbauwa nuna yajuptuá sujuktatus anentaimtakug nuniachkush tikich aents comunidadnumiachun tsagkatkachainjash takush, íntimtsuk éemtika iniastatui dutiknati tuwinawash nuna dekaatatus.
Gobiernok tikich aents aidau, indígena aents Ley Estadonun dekachu asamtai tsanujáa nugkéen jujukta tuwina nunak akasmatkattawai.
Gobiernok, aents indígena taata tachamaitak nuniachkush nugkajui wayaám takastá tichamaitak, aents waiína nunú suwimak susatnun Ley najana umiktatui.
Ajakmamu, nugka takaamu aina nuna pachis Gobierno umia nuwig; aents indígena aidau, tribu aidaushkam; indígenachu aidau takat yupichu ematin umigkamu asaag takaina nunisag, ditash ajitnume tusa, ditanash umigkattawai, jujú takat aidaunum:
Ditá nugkee betek jegashmataig, tikichi ikamjuk susatnun chichaman najana umiktatui.
Ditá nugkee ajuina nuna takasáa aan senchi tsakapajagtinme tusa yaintak susatnunashkam.
Yabai ley awa nunú atsumamun betek umishtaig, Gobierno aidauk íntimtsuk yamajam Ley najanattawai dutika aents indígena takau aidau ayamkesh ajaantukbau atií nuwigtush utugchat atsau shiig takamaina nunú ajitnume tusa dutikmainnak ashi dutikattawai.
Gobierno aidauk aents indígena takau aidau, aents indígenachu takau aina nujai apatka ímanchau diisa yantam idaiyam ainum tusa senchi chichamjuktatui. Gobiernok nua duwi, jujú aina nuna dutikatnume tusaag bakichkish tíchattawai:
Takat egaamunum ímanchau diisa takat suwacham ainum tusa, yachatíi takat aina nuwish, nuniachkush aan muun takat susata tabaunmash nuwigtu dita takaina nuwi takat nuní pegkeg awasa emamunmash.
Dita takasbaunum kuwichik akiam átata duka ímanchau diyaaku betek akiacham ainum tusa. Takat dutikamunum wajupa akikmaktinaita duka betek.
Ampiimamunmash, kajintsa batsamtanmash, jeentin atanmash, tsuwamjamunum takatnumash, takat dutikamunum wajig jumainush ainta; nunú aina nuwig ímanchau diyaaku yantam idaiyam ainum tusa.
Takau aidau juuniikag, ditá ayamken chichamjukaagtatus SINDICATO tutaiya nunú najanamunum, indígena asamtai ímanchau diisa pachiinkai tusa yantam idaiyam ainum, nunak nunitsuk ditashkam agkan wayaá pachiinak takastinme tusa.
Aents indígena takau aina nunú ayamjuktinun Gobierno najankug, jujú aina nuna íntimtsuk  pachiktatui:
Takau indígenachu aidau ayamke ajuina ímanisag ditash ajitnume nuwigtu takatnum wayaa takaamunmash tuwita niina ayamkesh dushakam shiig jintintuamu atinme tusa.
Újumak tsawantai takastatus wayauu ataish, dukap tsawan takastatus wayaamtaish, wajuk takastasag wayaáwainta nunin ataish; ashi jintintuamu aagtinme tusa.
Aents indígena takau aidauk takat ishaamain, tsegas nuniachkush nugka ebesmain aina nuwig takaschati tusa.
Aents indígena takau aidauk dakitaukek takamtiknaschati tusa. Diwimkagtau asamtai, akikmakti tusa, akitsuk takamtikamuk atsuttawai.
Aents indígena takau; aishmag akush nuwa akushkam ayamkeg betekak ajitií takat wegantu aina nuwig, nuwigtush dakitamaitak tsanig pujustatus waitkamu aina nuwig ayamjukbau átatui.
Aents indígena nuniachkush tribu akush, aents indígenachu aidau yupichu yachabeagti tusa unuimat ujatbauwa ímanisag ditanush agkan ujatbau átatui.
Gobiernok, aents indígena aidaush papií ausa yachameetai aina nuwi wayaawag ditásh unuimagtinme tusa, uyuumak chichamjuktatui.
Nunú papií ausa yachameetai aina nunú, dita atsumaina nuna yaimainchau ataig, Gobiernok papií ausa yachameetai aidau ditanun najatuattawai.
Papií ausa yachametai indígena aidaunu najanamu aina duka, ditá kuwishkiji, dita wajuk batsamin ainawa ditá ditakesh, nuwigtush tuna dekaskesh átsumainawa; nunú aina duka ajaantukbau átatui.
Indígena papií aujus yachametai atin, ujaitasa; autusa diyaamua duka, ditajai atueka umikbau átatui.
Diipataik, dita wakegainakug, nunú unuimatai ujaimua nunak dita uyuumakag, takasaa émaagtatui.
Takatai uwejai najantai aidau, comunidadnum ijúuntuja takatai aidau, egamat, namak maut, ikamia juuka yuta aina duka aents indígena pujutiinig shiig ima ainawai nuwigtush nunuwai dita kuwitaamka anettsa takataiji aidauk, nunú aina nujaiyai indígena aidau ayamjuumak batsamin aina duka.
Jujú takat aina nuna Gobierno aidauk megkaekai tusa chichamjuktatui jintinkagtuamu atií nuwigtu aan senchi unuimaja emamu atií tusaashkam.
Aents indígena tribukesh, takatan dutikawagtatus segamiagtaig, Gobiernok takatan pachis jintintuattawai kuwichkish wajuk takataiyaita nujai, ditash yaunchukesh wajuk takasaaya batsamin ainawa nuwigtush wajuk bátsamin ainawa nuna diijus, ditashkam eemkag, ashi betek, shiig batsaamaina nuna anentaimtus.
Ashi aents indígena aidau tribu akush tikich aents aidau ampiimamunmash, pujutnumash, takatnumash ayamke ajuina nunisag ditashkam ajawai. Gobierno aidauk takakii emattawai ashi aents aidauk jujú ayamka nunak, betekak jukitnume tusa.
Aents indígena tribu aidaushkam, ditá iyashiín, anentainchakam jámamtuchu batsaamaina duka ditanuk ayamkak ajawai.
Nua duwi, Gobierno aidauk íntimtsuk ampiimatai, shiig ampiimamaina nuna umiktatui nuniachkush ditan atuktatui, ditak ampiimatain najanawag ampiimatnume tusa.
Ampiimatai aidauk comunidadnum umikbau átatui. Nua duwi Gobierno aidauk, nunú ampiimatai aina dusha wajuk takaakuiya emamainaita nunak, ditajai ijuuntug takasaa emattawai. Nunú ampiimatai aina duka indígenash wajuk ampiimaya batsamin ainawa aantsag wajijai ampiibau ainawa nunak ajaantus diistatui.
Ampiimatai comunidadnum awa nuwi takastinuk dita aina nuwiyag etegja unuinagbau átatui. Nunú ampiimatai aina nuwig tsuwaamaja baak batsaamáina duka ampiijatuamu átatui, tujash jata aan ishaamain akuish, wajuk chichamjukaiya shiig tsuwaamamainita, dusha umikbau átatui.
Nunú ampiimatai aina nuna papiíjig jiigkimu áagtatui dutika ashi Gobierno takatji aina nujai apaeka takantsattawai.
Gobierno aidauk aents indígena tribu aidaushkam, papií unuimatai aina nuwig shiig jintintuamu aagtinme tusaa íntimtsuk jetemjuktatui, indígenachu aidau jintintam aina nunisag ditashkam jintintam aagtinme tusa.
Ashi papií unuimatai aina duka indígena aina nujai ijuuntuja umika takasbau átatui. Aents indígena yachameamua duka; ditá utugchatjish tuuwaita, nunú epegtuuma pujusta tabaunum yaimaina nunú átatui.
Nunú unuimamua nuwig wajuk miniajuita, ditá dekatii, ditá pujutii, ditá ímanji, ditash wajina takau ainawa, tsawan wetata nuwish tuwi jegata tuwinawa nunú aina duka ashi íjukbau átatui.
Unuimata apuji adaijamu aina duka, indígena aidaun tribu aina nunashkam jintintuattawai, papií ausa unuimagtinnak ditak najanawag takasaagti nuniinak nunú takat aina nunak ditak uyuumak takasaag ematnunme tusag.
Indígena aidau, jutii papíi ausa unuimamuk juní atii tusag, papíi ausa unuimatai ditanun agkan najanmain aina nunak Gobierno aidaush ajaantus diistatui. Nunú papíi ausa unuimatai ditanu aagtata duka; ley chichaak, papíi ausa unuimatai aina dusha wajuk najannati tusa tawa nunú aintsa umikbau aagtatui, indígena aidau eemtika iniasa umikbaunum. Tuja nunú papíi augtai uminkamtaig, takat ematasa átsumaamunak Gobiernok yaigtatui.
Uchi aidauk niina chichamen agatnak, augtanash unuimamain ainawai nuniachkush dita batsatbaunmash tuna chichainawa nuna.
Nunú nunimainchau ataig, Gobierno aidauk indígena aidaujai chichasaagtatui, nunú wajuk dutikakuiya epegtumainita, nuna ejeeniagtatus.
Gobierno aina duka, Paísnumash wají chichamna chichasaa batsatainawa nuna indígena aidaush yacha atinme tusa jetemjuktatui.
Gobierno aina duka indígena chicham aina nunú megkaekai tusa ley najanattawai nujai ayamjuktatus dutiksag kajimattsuk chichas batsamsatnume tuja aan senchi chichasa pujamu atií tusa.
Indígena, tribu aina nuna uchijii, unuimajaagtata nuwig niina comunidadjin aantsag paísjinish yupichu ayamjumak pujumaina nuna yaimaina nunú pachiamu átatui.
Jujú Conveniowa juwi ayamak umikbauwa nuna indígena aidaun jintintuata takug, Gobierno aidauk indígena chichamen najatuattawai tuja indígena chichamejai jintintuawagtatui.
Gobierno aidauk íntimtsuk papíi ausatnun najanattawai indigenachu aidau shiig dekashbaunum indígena aidaun imanchau diisainum tusa.
Wajuk minimuita nunú papíi agaja jiigbau aidau tuja tikich papíi diisa jintiatin tusa jiigbaunmash, indígena aidaush dekaskesh wajuku ainawa duka yapajiitsuk jiigbau átatui.
Gobierno aidauk indígena aina nunú niina patajii nugka tesagdaiya inagnakbaunum autúu yantam bátsatkau aidaujaish agkan ijagdaisatnume, dita wajinak ijuuntug takastaji tuwinawa nunashkam atuegak takastinme tusaa, waji dutikmainaita nunak jetemjuktatui. Dútikmain ataig Gobiernok tikich Estadojaishkam chichamnak umiktatui yupichu apaekatnume tusa.
Gobierno aidauk institución aidaun najana umiktatui indígena aidaujai takastina nuna jetemjak jujú conveniowa juwi ayamak umikbauwa nuna uminkati tusaa chichamjuktina nuna.
Tuja nunú institución aina nuwi átsumamu atata nunak, takat shiig takantsati tusa yaigtatui.
Takatan jetemjuktin Gobierno najankamu aina nunú, indígena aidaujai takatan ubushkagtata duka juna uyuumakagtatui:
Gobierno aina nunú ley najanatnume dutikainachkush tikich dutikmain ataig dutikatnume tusaa chichamjak indígena aidaujai atuekaag betek uminkati tusa diyaakuk aagtatui.
Nuniau asamtai, ayamak jujú Conveniowa juwi umikbauwa nuwiyag, bakichkish, tikich ayamak aina nuna emegkaatsuash dutikachkush mijatkau ematsuash tusa anentaimtamak áchattawai.
Bakichik país OITnum páchitkau jujú Conveniowa nuna wisha takastajai takug, Director General, OIT apujiya nuna dékamtikattawai.
Jujú Conveniowa juna, País aidau chichainak wika umiktatjai tusa aimjukag, Director General, OIT apujiya nuna dékamtikau aina duke, junak umikaagtatui.
Baki bakichik país aina nunú, aimjuktata nuwi nagkamas bakichik mijan jegatta duwi, jujú Conveniowa juka íntimtsuk umiam átatui.
Ashí nuwa nuigtu aishmag aidauk, aents asag ayamjamu ajuinawai, waji aentskita nuna diitsuk, niimen, iyashin niimen, chichamen, apajui nemagbaun, nii anentaibau tabaunum, pujutaijin, ujunajin, akinamujin, tikich aidau.
Ayamjumamuk ashinui iwainakbau nuigtu atugnayamu.
Shiig pujustag takuik iina ayamjutpau umimainai.
Estaduk ayamjumak jaamunum pujustine tawai
Iina Estadujin chichamjawai umiamu ati tusa jaamunum ayamjutpau awa nuna, nuniau asa nagkin umiawai (leyes), sukagtawai shiig ampijatbau ati tusa jaamunum, ashí aents aidauti, nuigtu ujawai nuwan, aishmagkun iina ayamjutpau nuigtu wajuk depetmamka pujustatji nuna.
Wej ijumjau aidau ayamkagtawai jaamunum
Ashí aents aidautik wakenawai shiig ampijatbau ati tusa, ii waji aentskitji nunin ataish, paantu ujapagti, nuigtu ampijatmainai tsuwajatin ame ampiata tibau, wainak aents tichamuk ampijatmaitsui.
Nuwa nuigtu aishmag aidau ajutjamui ayamkagtamu jaamunum
Ashí aents aidau nina anentain kuichik atsugbaush ajumainai jaau aents ampimatain nuniashkush kuichik ajamu ampimatain ajumainai papí Seguro Integral de Salud (SIS), juka aents kunumak kuishkiji ajamu jiitainum nuniashkuch ujuna aidau jiitainum.
Sisak ashi aents jaaku ampimamainji atsujuina nunauwai
Seguro Integral de Salud kuitamui aents atsujun (seguro de salud) kuitamui kuishkin iina muunji Estado susamun nuigtu mamikesh yayawai aents ujunauch aidaun.
Mamikjamu aidau agatmagtasa sisnum wainkauch
SISnum agatmagta takuik ajutjamainai papí ii wantinbaSu (DNI), atsugtamainai tikich papi umikbau jaaku ampimatai nuigtu ajutjamainai ii kuichik takamu ujuna nunishkuish shiig ujunauch wantinbau nunak amamainai MIDIS ( Ministerio de Desarrollo e Inclusión Social).
Sukagtamu SIS
Shiig kuashat yaimpamu awai SIS ii jaaku ampimatin nuigtu iina patayi kuichik atsugbau wantinkau aidau ampimatin.
Tikichnum achimau Jaaku ampimatasa SISnum
SiS wainka agatmantai aig, tikichish ainawai akitmaka agatmantai duka juu ainawai semicontributivo: SIS Independiente, SIS Emprendedor nuigtu SIS Microempresa.
Umiktin nuigtu ayamjumkatin aentsti agatmamjau aidaut
SISnum agatmanjau aidauk dekamainai nuigtu umimainai ayamjutpamun nuigtu umimainai ampijatin umikta tujamauk, ii ampima nuigtu maak weti tabau asamtai.
Chichamjumamu nuigtu Etsegmamu aidaush, tuwi nuigtu wajuk awaimainaita
Juka iina ayamjutpau nuigtu umiamu asamtai ijunja nuniashkuish iikesh ayamjamu amainai shiig jaau ampiamu ati tusa.
Chichamjamu jaamunum ayamjutpau aidau
Ijunja takasa wegaku emtikamu amainai iina ayamjutpau nuiigtu umimainai ii jaajin ampijatin umikta tujamuk, antsag aents tikich pujut ajamunash dushiksag diimaitsui ampijatnuk, apatuk diyawai aentsu pujuti ayamjamu senchinkitamu asamtai ii jaajin ampipatin, iinak pujutnu nagkama ayamjutpawai, nuniau asamtai antugnaika pujamu amainai aishmag nuiigtu nuwajai (IPROM-SUSALUD).
Mama esakú susáta.
Ekémsata numínum
Pegák itaáta.
Egájai áu múuntak.
Beték yuwámi.
Jápa wakeén wajáwai.
Jínta ménakui.
Menánum niímui.
Néje yúwame.
Jií ekemáttawai.
Wámak éemkata.
Iwanch mináwai.
Kajít wajasé.
Kajié nijamánch.
Wíl jiyátjai mamán.
Wíl jiktájai mamán.
Uktá báchit.
Kúju újumak ayáwai.
Ame wéme díich ujaktá.
ljúta namák.
Ijúkta yúmi.
Daekái anaáta.
Anú daék kúta.
Uum ujaekáu wainkámjai.
Apái nejeké.
Níl wégawai jeén.
Yúmi kitáawai.
ltaú paámpan.
Aák ipánjáta.
Máake dakítajai.
Paámpa inajkáta.
Aagkeas itaáta.
Kemaínai ája.
Sénchi péetui.
Paámpan kanúnmayan jiínawai.
Uum nájanji.
Tsuútsumpin máajai.
Bíchak kajié.
Butúch ayáwai.
Dáa apútústa.
Dúku yaigtá.
Numín dakáwai.
Ame ádaut dékatsme.
Apánui idáuk.
Néje udú dakítaji.
Jéga esáwai.
Chígkim itaáta.
Aíhai yawán ijúe.
Yawá japán aíntui.
Júwaji ína kanují.
Júwaji ína kanují.
Apáj mináwai.
¿Atum pujájmek?
Wawáj namaká áwai.
Mejeásan distájai.
Díich pamáu maé.
Númi ajákmi.
Núwi pujúttajai.
Namaká najapútu aíme.
Aénts yaáktanmaya áinau pujúinawai.
Kútsa jíi jútaiyai.
Yúmi betsáwai.
Mína apáj auntsén maáme.
Chájap yukúmul.
Tsájap atsáwai.
Wáshi awi wékaewai.
Wíi ujaktájai.
¿Kashinísh tuwí wétatua?
Wenúnum pujaké.
Núwi wíshakam wétatjai.
Yapájajai, yuwátjai.
Wiyúnchi kupínkae.
Jegánum wayámjai wíki.
Kánu namaká tepáwal.
Wíka takámchaujai.
Takamcháu aénts taáme.
¿Takástasamek miniúm?
Jegánum pujájai
Jegánum wégajai
Yatsujlí, ¿pujámek?
iJéh! Wayaáta, wayaáta.
Chíl, ijáakun minájai.
Anuí ekémsata.
Amésh ¿pujámek?
Wáh, wísha pujájai; anuí ekémsata.
i Nuwá! Nijamánch susáta.
Ayú, wajejú júju.
Jehé, júna takájai.
Yatsujy, pujúmata wégajai.
Ayú, wísha pujúmatjai.
¿Wajimpaíta?
Amésh ¿tuwí wégame?
Júwi taáta.
Wakégatsjal.
¿Wajúkeapa?
Wíka dékatsjal.
¿Niísh wajínme?
¿Wajínta tawá?
Amésh ¿yáitpa?
¿Yána uchijímpaitpa?
Amésh ¿tuwí pujúme?
¿Tú wégame?
ljákun wégajai.
¿Ancha yáita?
Chíi, atumésh niimsá wetájum.
Ayú, wainiámi.
Jegá wakítkimi, yúmi mináwai. ¿Yutújchatpash?
Atsá, yutújchattawai yáunchuk yutújme, ¿ataktúsh yutújtimpash?
Díik, yakíi niímsakia.
¿Paámpash wajáwak?
Báchit sujustá.
Jímaj dúka tsupíkta.
Ame imá tíkijy wajáme.
Atsá, jimáj dúkan tsupíkjai, wegkájam áinawai.
lchigkáipa, ichigkáipa.
Yúmi mináwai, sajátui. Wégajai, wégajai.
¿Aáncha wajimpáiya?
Aúsh yáita?
Etsa etsántui.
Chupijé
¿Yutújtatuak?
Chígkim itáinaji.
Júwinatsjume máma.
Jutí chígkim tsúpinaji ikám.
Ame néje itáatsme.
Nején inájtsujai.
¿Yujúmak yúwamek?
¿Kánu wiyámek?
¿Timún inímuak?
¿Biíkan juwínawak?
Ajánmay a mináwai.
Namakía táajai.
Jegáya iináinawai.
¿Yaáktanmaya minámek?
¿Tuwíya chígkim itáme?
¿Wají áinawa?
Ame wíjai namaká maáme.
Jutíjai shíij yúwame.
Díta wíjai namaká maínawai.
Chagkín weéjai jegá áwai.
Chíi ikaúnmata, wíi sumájkatjame.
¿Amek nunií ákikak sumámaitsumek?
Umajú, ltíkich imá ákikan súmauk atsáwak?
Atsáwai, wíki imá ákikan súmajai.
Dekaskéka! úntsu áminá amastájai.
Amek pégkejaitme.
Atásh sujúkta.
Dúka tsupíjta.
Etsagákta úchi.
Chígkim utitá.
Chígkim utiípa.
Chígkim utitájum.
Chígkim utípajum.
Ajánum takasájtajum.
Ajánum takasáijpajum
Yátsuju ¿amésh wajúkattame kashinísh?
Aja takáchkuminig tímu tái éntsa nijámainai.
¿Amina nuwemísh ejámtinchaukait?
Atsá, mína núwak ejámtinchauwai.
Mína nuwásh ejámtinchauwai.
Aniakuig shíij nijaáttaji
Jehe wíi nagkáemakun ajúm ujaktájai.
¿Yáita áu dátsa?
¿Kaímkait?
Atsáwai, jásta. Jíi kajinkáe ikapájtajai.
¿Jiísh ikapájumek?
Jehé ikapájjai
Máma waámak awíita.
Awí ekenkájai, tújash udúwai dakásmi najuktí.
Nejésh paínkata, yuwámi.
Ayú, paínkatjai.
Ehé najuké.
Ukáita. Yuwámi.
Ayú, yuwáta ukáijai.
Yumíji uwájta.
Yawa júwamek?
¿Apásh takáwak?
¿Wísha wetájash?
¿Niishá, tú wégawa?
Júka chagkínai. ¿Wajimpáiya ju?
Júka chagkínai.
Auk wáitiyai. ¿Au wajímpaiya?
Auk wáitiyal.
Diíchi ijákun minájai.
Ayú, wayám ekémsata.
Awetá ¿utújchat ajútjamtsuak?
¿Wajúkae?
Untsu nugkának wíi jukítjai.
Atsá, diíchi, jumáitsume.
Nunú atí áweta.
Ayú, diíchi.
Ame yaú ajákmamume.
Ashí umikajtin aidau
Kumpamam shiij awakata paan ausam, awajun chichamai, dutikakum nunu aents antujam aminum.
Aents ditak uyumasa diismau ati tibau aina nunu wainkata nunikam waamak yaigta.
Ashi aents aidau iwainmamkatnume ditanun DNI iwainak.
Wajina chichamjawa nunu dekajuata dutikam shiij antugkata nuna chichaka inagnakti.
Wajina chichamjawa nunu shiij umikchamunum tumain akuig, shiij ujakta juju atsawai tusam.
Ashi shiij betekaitkuig tuja agatmamjatin segamauwa dusha waamak dutikmainaitkuig, takatak emata wajuk dutikata tibauwaita nunu diisam.
Yajaneas resolucion jiigmain akuig tujash nunu tsawantaik dutikmainchau akuig, nunu aents tsawan mamiktuata wajutin taa jumainaita nunu.
Agatmamauk makichkiak dutiktaiayai, juni awai tusa iwaina nunu papinum tsentsakaj uwejin jakinu antig papi papi achikmatai aikasag papin ahatkagtinush tsentsaka papiin sellamtai nagkanui.
Juni awai tusa papi iwainakbau aina duka junin agatmamtaiya nuwi shiij kuwitamkamu amainai, ajapawaipa nunaichkumesh ebesawaipa.
Agatmikagta timau umika wajankum, patakam ibatiksamek jiikim wainkauch susata.
Kajitmattsuk sellakum tsentsaktapataka jiikmauwa nunu, jakin achikam papi achimainaitam dushakam.
Nuni ami tusam shiij juwakta.
Kajimattsuk awemata Iman Dutikamu aidau Depajasmau nuniachkush Wajuk Aji nunu yapagkamu papjuin aidaushkam – CEHVAMEC nantutin, makichik papiya duka nantutin atinai, jimajak nuniachkush kampatumkesh ijumjaipa, tuja aikasmek namput amaitsui tusa agaka ukusbauwa dushakam awekagtita, ame juwaktatme dekas nagkamku papi najankamu aina nujaig .
Tuja dekas papiji najatuamua nuwi agaja aputakmek, pataka jiiki awemamainaitme, namput amaitsui tusa papi agaja ukusbauwa nunu iwagnagti.
Agatmamtainum Awajun yaunchuk batsamnu adaimamtaiji ijumjam amainai nuna muun aidau dutikmainaitkug uchijin adaikatin.
Akiinamtai agatmikamu
Papi dekaske tau: Papi iwaku akiinae tau nuniachkush tikich papi Juez, teniente gobernador nuniachkush párroco najanamu.
Papi iwainaja nunu ebeskamu ataig yaa sukagtusuita nunu iwajamu amainai
Agatmamtikamuk dekatkauk juwawai apaji apchji daajin tuja aikasag dukuji apachji daajin.
Nuwa tsanugbauk uchijin nuniachkush nawanji apaji daaji yaita nuna tumainai, nunin akuig apujnawai apachji daaji, tujashkam apaji ematsui eke apajiyaitjai tusa etsegtumatsu nuwig.
Juju papi shiij uminkamtai akiinau agatmitkam atatui. Juni akiinae tusa iwainaidau Acta akiinamtai anajyuamun tsentsatsaig, awena diista tusa sumainai papi najatuamu.
Papinum agatmikagta duka yana nuna nuwa uchijmak auwai apajig tine nuna ujamainai apunum nuwenau achakmesh uchijum nuniachkush nawanjum wiitjai apajinuk tumamta tusa, tuja wichauwaitjai apajin takug, apunum iwainak dakitmainai.
Nuni akiinae tusa iwaina nunu juka papiik maake timatai ashi apu nuwi tsentsamainai, uwejinash jakinu antig papinum achimtika nunikmatai dekas Papinum Agatkagtin papiin tsentsaka sellawai.
Akiina tsawan agatmamainu inagkakiu
Tsawanji: Akiina wajuk agatmamainai tibauwaita nuna kashinia duwi tsawajak inagkakmatai nuwi juwakig nuwigtush wajupa mijanak weenta nunitaish.
Papi dekaske tau: Papi iwaku akiinae tau nuniachkush tikich papi Juez, teniente gobernador nuniachkush párroco najanamu, nunu atsakuig, yamimaku papi jukimu, papi aujku jukimu nuniachkush juka nuninai tusa titin jimaj aents timatai.
Dekajuata wajuk tsawantash nagkaematkiuna agatmikawa nunu: tsakatashit atsa muuntashit.
Yajaneas tsawanta inagkakiu tsakat agatmikamuitkuig, diista nuni akiinauwai tusa iwainaush apajinchuashit/dukujinchuashit. Nuna akiinamun iwainauk apachji, yachi muun aidau, diichji nuniachush yaa diyaakuita duke tumain ainawai, tujash ima apajish yakita nunu shiij dekagmainchau asamtai.
Segami jukita Certificado Nacimiento. Akiina nuwi nuna diimain atsamunum (ampijatin, uchijmitkau nuniachkush ampi ijujatin) atsakuig dekas tajai tusa papin tikich apu, utugchata epegkin nuniachkush Ajutpa nemajin nuni akiinae tibau tusa najanamu.
Nuni akiinauwai tusa etseja nunu papai iwainamain atsujmak idakmastatui: Yamimaku papi jukimun, Papi aujku agatmamjamun nuniachkush Dekaskenum taji tusa jimaj aents tsentsakbaun.
Yajaneas tsawanta inagkakiu muun agatmamkug nunu aentsu duke agatmamjatag tajai tusa segamainai nuniachkush nunu muun agatmamjachua nuna apajigkesh. Juju inagnamu diyag juwig, agatmama duke Papiin Agatkagtinu eemtin dekaskenum tajai tusa tumamainai.
Ashi papi junaki nunu betekaitkuig, resolución jiigkimu atatui, Acta akiina tsawanta inagkakiu agatmamjamu najtku.
Ujakta, nuni asauwai tusa iwainau eke papi tsentsatsaig Acta akiinamu pachinajanamua nunu shiij diimainai, dutikaku agatmamaina nunu papi aujta dekachu ainakuig autusa dekamtikmainai.
Dita aajayai tiajmatai papinum tsentsakta tumainai, dutika uweji jakinu antigmatai papnum achimtikaku, duka papik Papiin Agatkagtin tsentsaka sellamu amainai.
Juju chichamjumainchauwaitkuig shiij jintiasa ujakta waji tikich apujmain awa juju uminkati takuish nunu pachisam.
Apajiyaitjai nuniachkush dukujiyaitjai
Ashí aentsu pataintin amainai, apaji nuwigtu dukuji ajumain.
Uchi nuniachkush nuwauch apaji dukujijai apunum nuwenamunum akiinauk atsumatsui yaki ainawa nunu dekaatag tabaunak wagki dita apaji/dukiji asamtai .
Uchi nuniachkush nuwauch apunum nuwenachbaunum akiinuk apaji nuniachkush dukuji nunu akiinaig papi najata nuwi dita akiu jugawai, tujash tikich tsawantin  dutikainakuig nuna papi tuntupen apujnawai
Tuja junin akuig yamajam papi akiinae tusa najatmainai nuniaku nagkamku jiikbau shiij ukumainjai.
Wiitjai apajin/dukujin tusa iwainmamkamuk yapajimaitsui.
Yajaneash apaji nuniachkush dukuji uchijin nuniachkush nawanjinkesh iwaintumatsuk jakamtaig, apachji aidau dutikimainai.
Nuwenbau / aishjinbau agatmikajtasa
Segami jukita Acta Nuwenkum/Aishjinkum. Wajukukita nunu shiig dekajuata.
Ashi papi aidau betekaitkuig nuwigtush shiig tibauwaitkui Acta Aishjinu/Nuwenu najatuamu atatui.
Ujakta, nuwenu/aishjinu eke papi tsentsatsaig, Acta shiij awagki diimainai, tuja nuwenu/aishjinu papi aujta dekachuitkui nunu papi autumainai dekati tusa.
Nuwenu/Aishjinu betekai tusa tiyajmatai atumshakam juju actanum tsentsaktajum tumainai tujashkam jimaja nunu mai pujakui.
Mai pujachkuig nuniachkush tikichia nunu atsakuig, tsentsaktin tibauwa nunu esaktugbau atatui.
Chichamjumainchauwaitkuig, shiij iwainakam pegkejnum wajuk dutikmaina aniawa nunu etsegkata.
Adeagta, ashi waji ainawa nuwig Agatmamtai aina nuna apujig Nuwenku / Aishjintuku papi najanamun tsentsawai.
Jakau wajuk agatmikamainaita
Segami jukita juju papi aidau: jakae tusa ampijatin certificado médico najana tsentsaka sellamu.
Tuwi jakae nuwi nuni jakae tusa ampimatai nuniachkush ampijatin tumain atsakuig, juni jakae tusa papi najatuamu amainai (dekas tajai tibau) nuna apu jetemkagtin ekenbau, chichama epegkin nuniachkush apajui etsegtin nuni jakae tusa tibau.
Papi shiij najanamu ati tusam diista.
Papiji betek shiij umigkamu atai nuni jakae tusa acta najatuamu atatui.
Etsegkata, eke nuni asae tusa etseju papin tsentsatsaig, jakau pachisa Papi Najatuamu shiij diimaianai, nuniaku wagka imanaitai machikish dewabaitsua dushakam.
Nuni jakae tusa etsegkamtai junu papi agatmikamu tsentsakta tusa apuji tama atatui.
Chichamjumainchauwaitkuig,shiij iwainakam pegkejnum wajuk dutikmaina aniawa nunu etsegkata.
Adeagta, ashi waji ianwa nuwig Agatmamtai aina nuna apujig Nuwenku / Aishjintuku papi najanamun tsentsawai.
Pachiachbau jakamtai wajuk agatmikamainaita
Adeagta juka junin agatmamauk tutupit dutiknawai, juni asae tusa atsujuk atsumnatsui.
Papi iwainagbauwa nunu shiij diista, nuwig amainai oficio najanamu, Policía Nacional umikbau, Ministerio Público nuniachkush Juez.
Duka papik jake tusa najatuamujai apatukbau amainai médico legista nuniachkush ampijatin najanamu fiscal nuna diin jimagnum apusamu médico legista atsau asamtai.
Papiji betek shiij umigkamu atai nuni jakae tusa acta najatuamu atatui.
Junin agatmamau aidaunmak, iwaina nunu papi tsentsak uwejai achiktina duka tsentsagkamui
Chichamjumainchauwaitkuig, paan etsegkam nuwigtush pegkejnum tita shiij uminkati takumesh waji dutikmainai tame nunu.
Adeagta, ashi tuke ainawa nuwig Papi agatmikagta nunu papinum tsentsak sellawai nunik papi jakau najatuamua nuna.
Agatmamtai aidau inamtai
Agatmamtai aidau takatji akantukbau
Papin agatmikagtinu Portal Webji
Dekas untsumkatin
Tsentsakbau ukutai
Papi agatkajtin aidau agatmikaja diyaku atai
Papi aidau sukajtutai
Akiinamu, nuweenamu / aishjinamu nuniachkush jakamu aidau papji sukajtutai.
Agatmamkamu aidau dekatai
Yajaneas agatmamjamu utujiasa anentaimtamu akui.
Papinum agatkajtinu portal webji
Takasajtin, utujchat aidau, iniimau aidau.
Nuniku aidau dekapaja ijumtai
Dutikamu aidau Depajasmau nuniachkush Wajuk Aji nunu yapagkamu papjuin aidaushkam
Agatmamjamu aidau diyaakmau
Iniimau aidau, diistag tama waya diimainchau utugchataitkui
Etsejau: Isaac Paz Suikai
Yama nagkamchakug, Apajuík nayaimpin nugkajai najanauwai.
Nugka niimeg atsau, ayatak nayants kuna, suwe ijiamu aajakui. Nuna awanken Apajuín Wakani buchitu au.
Nuadui Apajuí chichaak: “¡Tsaaptin weti!” tusa tamawaik, tsaaptin wajasui.
Nuna Apajuí diis “tsaaptin aku ima pegkejai”, tusa tsaaptinun suwenmayan akankauwai.
Nuigtu Apajuí chichaak: “Agkaju múun wajasti, nuniak yumin akanjati”, tiuwai. Tamawaik imanisag uminkauwai.
Dutika Apajuí agkajun najana, yumi nugkaya atinun tuja yakiya atinjai akankauwai.
Dutika Apajuí agkajua nuna adaikauwai “nayaim”. Juna umik kintamag tsawak jimag tsawantan ejeyuwai.
Nuna ashimak Apajuí chichaak: “Nayaimpi nugkaan yumi ayá juka makichik ijunbaunmag ijunjati, nunitai buku wantinkati”, tiuwai. Tamawaik imanisag uminkauwai.
Yumi makichik ijunbaunmak ijunjamtai buku juwakua nuna Apajuí adaikauwai “nugka”, untsu yumi piyajua nuna adaikauwai “nayants”. Nuna Apajuí shiig pegkeg diisui.
Nuna umika Apajuí chichaak: “Ashí nugkanum dekas ajak aidau, dupa nejen aidaush, nuigtush numi nejen aidaushkam tsapakti”, tiuwai. Tamawaik imanisag uminkauwai.
Nugkanmak ashí ajak aidau tsapakui, dupa nejen aidaush antsag numi nejen aidaushkam, nejenak mantamsawag ijuntsauwai. Nuna Apajuí shiig pegkeg diisui.
Juna aatus kampatum tsawanta duwi umikui.
Tuja nuigtushkam Apajuí chichaak: “Agkaju múun wigka weaja juiyash, etsantug nugkan tsaapmitkau aidau aitnume, nunú etsantak akankati tsaaptinun suwenmayan, dutikam tsawan, nantu, mijan aina nunú dekaapatain iwainau agtinun.
Nunú nayaimpin agkajujin nanamsag etsantuinak ashí nugkan tsaapmitkau agtinme”, tiuwai. Tamawaik imanisag uminkauwai.
Nuadui Apajuí dekas jimag etsantin agtinun najanauwai: Tsawai etsanjatnun ima muuntan najanak, kashi etsanjatnunak yaijan najanauwai. Nuigtushkam yaya aidaunashkam najankauwai.
Dutika Apajuí nugkan tsawai kashijai tsaapmitkatnun, etsantin aina nuna apusauwai agkaju múun wigka weaja nuwi. Nuna Apajuí shiig pegkeg diisui.
Juna taka takakua kintamag, ipak usumta juu tsawantan ejeyuwai.
Nuna ashí umiku asa, Apajuí chichaak: “Namaka batsamsatin aidaush ditashkam yujaktinme, nuniagtai nugka awanken, nayaimpin agkajuji aina juwi yujasagtin aidaushkam, chigki wegantu aidaush yujaktinme”, tiuwai. Tamawaik imanisag uminkauwai.
Nuigtushkam Apajuí najankauwai nayantsanmaya kuntin dekas múun aina nuna, nuigtushkam tikich namak yaig aidaun nagkamas ashí najankauwai. Chigki wegantu aidaunashkam imatiksag najankauwai. Nuna Apajuí shiig pegkeg diisui.
Juna najanak Apajuí pegkegnum yumigkiak: “Yujaktajum imaniakjum nayantsanum piaktajum, tuja chigki wegantu aidautigmeshkam imanisjumek yujaktajum, imaniakjum ashí nugka jamagtajum” tiuwai.
Makichik uwejan amua tsawanta duwi junak najanauwai.
Nuigtushkam Apajuí chichaak: “Nugkanmashkam yujakti kuntin maki makichik niimtin aina nunú, kuntin tagkumtai aidau, tagkumchatai aidaujai, tuja tikich kuntin japiinas yujau aidaushkam”, tiuwai. Tamawaik imanisag uminkauwai.
Apajuí juju kuntin aidaun najankauwa nunak, ashí pegkeg diisui.
Ashí juna umik chichaak: “Yamai aents iina niimejai betek najanami, nii nugkanum pujusmatai, namak nayantsanmaya aidaush, nanamtin aidaush, kuntin aidaush, kuntin japiinas yujau aina dushakam ima niinak umigtinme” tiuwai.
Apajuí aentsun najadauwa nunak niina niimejai betek, aishmagkun nuwajai najanauwai.
Dutika pegkegnum yumigkiak: “Yujaktajum, nuniakjum nugkak ashí jamagtajum, tuja nayantsanmaya namak aidauk ashí atum kuitamkatajum, tuja agkajunum chigki nanamin aidaush, kuntin wegantu nugkanum yujaka dushakam ashí atumin umigtamtinme”, tiuwai.
Tusa Apajuí chichaak: “Yamai atum shiig antuktajum; ashí ajak juju nugkanmaya nejen aina nunak, numi neje yujutai aina nujai, atum yuwatnun umigkajime.
Unstu, ashí kuntin nugkanum ayá nunash, chigki wegantu aidaunashkam, japiinas yujau aina nujai, ashí pujutji ajamu aina nunak, ashí dupa samekbau aina nuna dita yuwatnujin umigkajai”, tiuwai. Tamawaik imanisag uminkauwai.
Apajuí ashí nii najankamujin ijumag diis tiki pegkeg wakejumain diisui. Juna najanak ashimak juinia uwejan makichik ijuk tsawantan ejeyuwai.
Juna Apajuí aatus nayaimpin, ashí nayaimpinum ayá nujai najana, nugkanash ashí nugkanum ayá nujai najanak ashimkauwai.
Ashí najanak umik, tsawan sieteya juwi Apajuík ayamjauwai.
Nuadui nunú tsawantan Apajuí etegkauwai, tsawan pegkejam tuke takashtai, ayamtai atin ati tusa.
Jujuwai Apajuí nayaimpin nugkajai najanamua nunú pachisa augbattsamu. Apajuí nayaimpin nugkajai najanauwa nunú tsawantaik,
makichik numikesh, dupagkesh tsapaichu aajakui. Wagki eke Apajuí yumin yutumtikchau asamtai. Nuigtushkam aents nuna takai ajakmamainkesh atsujakui.
Ayatak nugka initkenia yumi bukuiti jiinki nugkan ukatujakui.
Nuwiyan Apajuí, nugka yukukuntun juki aentsun najanauwai. Dutika najana aepes, dujinum umpua mayain egketuk, aents iwaku ema inankiuwai.
Nuna dutika, Apajuí etsa minitaijiya atú Edén nugkanum yujagken ajatuauwai, dutika nuwi nii aents najanamujin apusauwai.
Apajuí ashí numi pegkeg aidaun yujág yutai aidaunash uyujkauwai. Untsu nuna ejapeen ajatuawai jimag ajakan. Makichik ajak nuna neje yuwakuik tuke jachatai tabaun, tikich ajakan neje yujuaik, pegkejash pegkegchaujai dekatai tabaujai.
Nunú nugka Edégnum makichik namak jiiniuwai ajak aidaun ukatkatin. Nunik nuwiya ipak usumta imajin namak tsegkejui.
Makichik tsegkeakun daaji Pisón tutai aajakui. Nunú namakak nugka Havilá tutai dekas oro pujamua nuna tentea apajakui.
Nuiya oro ima shiig pegkejai. Nuanuig ayawai numi bedelio daagtin puwaji kugkuin, tuja kaya ónice tutaishkam ayawai.
Tuja tikich tsegkeakbaun daajiyai Guihón tutai. Nunú Cus nugkan ashí tentea apajakui.
Kampatuma nunuwai namaka daaji Tigris. Duka Asiria nugka, etsa minitaiya nuni awa aatus nagkaemakui. Untsu ipak usumta nuna daajiyai namak Eufrates.
Apajuí aentsun Edégnum: “Juwi pujusam takakum ajakmata, dutikakjum kuitamkata ashí wi najankag juka”, tusa apusauwai.
Dutika chichajak: “Ashí yujág juju ajanum ayá juka yuwata.
Untsu yujág pegkeg, pegkegchaujai dekatai ajá ejapeen waja duka yuwawaipa, nunú yuwakmek dekas jakattame”, tiuwai.
Nuna tusa Apajuí chichaak: Aishmag ima nigki pujakug pegkegchauwai, dekas niijai tsanias pujusa yainimainun najanatjai, tiuwai.
Apajuí ashí nugkanmaya kuntin aidaun najankauwai, ashí chigki wegantu aidaunashkam najanak aentsun juki itan awajus: Ame maki makichik kuntin aina juna daajig adaijata, tusa tima nii imatiksag adaijauwai.
Ashí kuntinu daaji aidaunak, chigki wegantu aina nunashkam nii adaijamua nunisag juajui. Nuna aents dutika takak pujakushkam, niijai atuesa yainimainjinak igkugchauwai.
Nuadui Apajuí aishmagkun kaján ipatuk senchi ikanag niina pagaen makichik jujukiuwai, dutika agkau tepeamtai nigki esamtikauwai.
Nunú aishmagkun pagae jujukbauwai Apajuí nuwan najanauwai, dutika aishmagkun ejetiuwai.
Nuna wainak aishmag chichaak: “Juka mina iyashjuiya pagae juki najanamui, nuadui niina daajig nuwa tutai atatui, wagki Apajuí aishmagnumian juki najadau asamtai.”
Nuadui aishmag nuwenkug makichik iyashik weawai. Nuniau asa apajinak niina dukujijai ukuak ima niina nuwejaig pujumainai.
Aishmagkuk, niina nuwejai mai wisu batsamajaku ainawai, tujash nuniakush datsaamájakchaju ainawai.
Apajuí ashí kuntin tagkumchatai aidaun najankauwa nuwiya, dapi ima senchi kajinkachu, tsanumtan yacha asa, nuwan tajua iniak: “¿Apajuísh wajinjutpagmae, juju yujág aina duka makichkish yuwawaigpajum tujamiagmaka?” tau.
Tama nuwa ayaak: “Yujagkek ashí yumainaitji.
Untsu Apajuí iina chichagtamak, tikich yujág ejapeen waja auna nejeg yuwawaigpa, antiitkesh antigkaigpa, auna neje yuwakjumek jakattajume, tusa tujamaji” tau.
Tutai dapi nuwan chichajak: “Auk wainak tujamne, jakashtatjume.
Apajuí shiig dekawai, au yujág yuwakjumek, atum wajukua ainagme nunú wainmamkajum Apajuíjai betek wajasjum, pegkeg, pegkegchaujai dekamainaitjum nuadui aunak tujabiugme”, tiuwai.
Tama nuwa yujagken diistakama shiig senchi wakejukui. Nuniak dekas yuwatjai, nunikan Apajuí wainbau yacha iman atajai tusa, akaka juki yuwauwai. Nunik aishinashkam susam, niishkam juki yuwauwai.
Nuna yuwawag wajanbauwaik, mai wisu wajamun wainmamkajui, nunikag makichik ajak higuera tutaya nuna dukeen apajag itipjuawajui.
Nunikag batsatai aagkú dase dasenbaunum Apajuí wekagun antukag, waipakai tusag tupikakiag numi ijunbaunum uumkajui.
Tujash Apajuí aishmagkun untsuka iniak: “¿Tuwi amesh pujame?” tau.
Tama nii ayaak: “Wika ame minamun antukan ishamkajame, núnikan wisu pujau asan uumjukjame”, tau.
Tutai Apajuí aishmagkun chichajak: “¿Ya ame wisu pujamunash dekamtijamame? ¿Wagka wi amina yujág yuwawaipa timajam dusha yuwamume?”
Tama aishmag Apajuín ayaak: “Ame wijai tsaniasa pujusa yainikti tusam nuwa sujusmaum nunú yujagken sujusmatai, wika yuwamjai” tau.
Tutai Apajuí nuwan iniak: “¿Amesh wagka dutikamume?” Tama nuwa ayaak: “Minak dapi tsanujamtai, yujagken yuwamjai”, tiuwai.
Timatai Apajuí dapin chichajak: “Amek juju dutikau asam, ashí kuntin aidaun nagkaesau tikima shiig pegkegchau atinaitme. Yamai nagkamsamek japiintsam wekaesam nugka yukukuntu yuu wekaetinaitme.
Amek yamai nagkamsamek nuwajaig tuke shiwag atinaitme, nuadui amina uchijum wegantu agtina dusha, nuwa uchiji wegantu agtina nujaish tuke shiwajak agtinai. Nuwiya makichik amina buukmin dekenjamkatnai, tujash amek ayatak niina sagkani esattinaitme”, tiuwai.
Nuna tusa nuwan chichajak: “Amek ejapjukmesh najaimakum senchi waittsam uchigbau atinaitme. Imanika waitiakmesh tuke amina aishjumjai pujutak waketinaitme, nuniakmeshkam amina aishjum tabau tuke umigtinaitme”, tiuwai.
Tusa aishmagnashkam chichajak: “¿Wagka nuwemin chichame antugkumesh, wi juju yujág yuwawaipa tusa timajam dusha yuwamume? Ame umishtaimin yamai nagkamsag nugkak shiig pegkegchau wajastatui. Amek nuwiya waittsam ajakmam yuwatnaitme, ima imaniakuam ame jakum ukuktinaitme.
Nugkanmak jagki, ashí numi, dupa jagkigtin aidaush yujaktatui. Imanikmatai ikamia ajak aidau yutinaitme.
Amina senchigmin takasa yuwa pujusam ataktu nugka najaneakum ukuktinaitme, wagki amek nugka najanamu asam. Nuadui ame jakmeshkam nugka juki najanamu asam, nunismek nugka najaneatnaitme”, tiuwai.
Tusa tima Adán niina nuwe daajin adaikauwai Eva: Nii ashí aentsun dukuji atin asamtai.
Tuja Apajuí dita nugkujagtinun kuntinu duwapen najatua anujauwai.
Dutika Apajuí chichaak: “Yamaik aentsuk jutii ainag nujai betekmamtin wajasaje, iman asag ditashkam pegkejan pegkegchaujai dekainawai. Nuniau asag yamai nagkamsag yujág pujutan sukagtina auna yuwawag, tuke jatsuk pujusainum tajai”, tiuwai.
Nuadui Apajuí aentsun Edégnum pujaun jiiki juki yamaik nugka najanamua juwi takasa yuwa pujustinme tusa apusauwai.
Dutika jiiki ajapeak, Apajuí niina aentsjin querubin aidaun etsa minitaiya aatuni awaantauwai. Dutikak yujág pujuta sukagtina nuna waya yuwawainum tusa puyag kegaun apujtusui. Nunú Edégkan tentea apajakui.
Adánka nuwe Eva ejapjukui, nunik pujus tsawanji jegajim aishmagkun uchigmakui, nunik adaikauwai Caín. Nunak: “Makichik uchin aishmagkun uchigmakjai, junak Apajuí minak sujuse”, taku tiuwai.
Duwi pujus Eva tikichin uchin Abelan Caígka yachin uchigmakui. Abelak uwijan kuitamajakui, untsu Caín ajakan ajakbau aajakui.
Kuashat tsawan nagkaemakiu ai, makichik tsawantai, Caín Apajuí anentag susatnun ajaka nejen juuka juki ejentauwai.
Tuja Abelchakam makichik uwig yama nagkamchak petsakbau shiig duwegman achika juki Apajuín emematak ejetiuwai. Dutikamtai Apajuí Abelnak shiig anenjauwai, nuadui Abeldaunak shiig anentus jukiuwai.
Untsu Caígnak shiig anenjachui, tuja nii anentag susamunashkam shiig anentsag jujukchauwai. Dutikam Caín senchi kajekui, nunik kajekbautak wekagu.
Nunittaman Apajuí chichajak: “¿Wagka imanika kajekmesh wekaeme?
Amesh pegkeg takakmek, shiig aneasam wekaemainaitme, amek nuniatsum duwi amina tudaujum wagagtamkittak awagtamui. Tujash amek tudauwa duka depetmainaitme”, tiuwai.
Makichik tsawantai Caín yachin chichajak: “Ajanum wemi” tusa yachin juki weuwai. Nunik atushat akanak yachi Abelan mauwai.
Dutika yachin maamtai, Apajuí Caígkan chichajak: “¿Dusha amina yatsum Abelash wajukame?” tusa tama, Caín ayaak: “Achah, wikaitag mina yatsuju kuitamnun”, tiuwai.
Tutai Apajuí chichajak: “¿Wagka yatsumesh aikaume? Ame yatsum maakum numpe nugkanum ukagbauwa nunú mina untsujui, suwimak susata tusa.
Nuadui amek shiig pegkegchaunum juwaktatme, juju nugka yatsumi numpe ukagbaun uwaja nunú nugkanmak amek pujuschattame.
Ajakak ajattame, tujash tsapaishtatui. Emetnaja pujamugmek atsugtamtinai, ayatak wainkam tikich nugkanum wekaetinaitme, imaniakmesh ame pujusa ayamainuk igkugchatnaitme”, tiuwai.
Tusa tama Caín Apajuín ayaak: “Mina suwimkajuk shiig katsunmainchawap atatua.
Yamaik juju nugkanmak ajapjame, nuadui wi amijai pujamunak idaikun, tikich nugkanum machikish ayamtsuk wainkan wekaetatjai, nuni wekagai mina yaki igkunkat nunú minak mantuatin ati”, tiuwai.
Tutai Apajuí chichajak: “Aents amina mantamuk, sieteya imania suwimkan jukiagtinai”, tiuwai. Nuna tusa Apajuí Caígka iyashin maam amainchau apujtus akupkauwai.
Dutikam nii pujusa Apajuíjai chichasbaunak ukuak Nod nugkanum wee pujusui. Nod nugkak Edégnum wajasa diismak etsa minitaiya nuni aajakui.
Caígka nuwe ejapjuk aishmagkun uchigmakui, dutika Enoc adaikauwai. Dutikamtai Caín nuwi yaaktan najana niina uchiji daajin Enoc adaikauwai.
Tuja Enoc akiauwai Irad. Irad akiauwai Mehujael, Mehujael akiauwai Metusael, Metusael akiauwai Lámec.
Lámec jimag nuwan: Adá daagtinun, Silá daagtinjai nuwatkauwai.
Adá uchigmakui Jabalan. Tuja Jabal wegantu aidauk aakchinum batsamin, tagkun kuitamin aajaku ainawai.
Jabala yachi aajakui Jubal. Nuna uchiji wegantu aidauk arpan awatin, pigkui umpuin aajaku ainawai.
Siláshkam uchigmakui Tubal-caín. Nigka jiju bronce, hierro aina nuna najanajaku aidaun apaji aajakui. Tubal-caígka umayi aajakui Naamá.
Lámec niina nuwe aidaun chichajak: “Mina duwag aidauwah, antuktajum: Makichik aents mantuatag tusa ijutkui wi maamjai.
Caígka mauk sieteya imania suwimka jukitnai tibauwai. Tuja mina mantauk setenta y sieteya imania suwimkanak jukitnai”, tiuwai.
Adánka nuwe ataktu ejapjuk uchi aishmagkun uchigmakui, dutika adaikauwai Set. Nunak: “Mina uchig Abelan Caín mauwa duwi minak juna Apajuí sujuse”, taku tiuwai.
Setchakam makichik uchin akia adaikauwai Enós. Duwi nagkamas aents aidauk Apajuín emematuinak niina daajin adaitus segajaku ainawai.
Juju ainawai Adán wegantu aidaun daaji agatkamua duka. Apajuí yama nagkamas aentsun najankug niina niimejai betekmamtinun najanauwai.
Aishmagkun nuwajai najanauwai. Dutika yama najanbauwaik shiig yumi yumigkis juna daajig aents ainawai, tuu adaikauwai.
Dutikam Adán ciento treinta mijan ejeyi pujus akiauwai Set, niijai betekmamtinun.
Nuna akia pujusui ochocientos mijan, tuja nuigtushkam tikich uchiji aishmag aidaun, nuwa aidaujai akigkui.
Ashí ijumjamak novecientos treinta mijan pujus jakauwai.
Set ciento cinco mijan ejeyi pujus uchiji aishmagkun Enósan akiauwai.
Nuna akia pujusui ochocientos siete mijan, tuja nuigtushkam uchiji aishmag aidaun, nuwa aidaujai akigkui.
Ashí ijumjamak, novecientos doce mijan pujus jakauwai.
Enós noventa mijan ejeyi pujus uchiji aishmagkun Cainágkan akiauwai.
Nuna akia pujusui ochocientos quince mijan, tuja nuigtushkam tikich uchiji aishmag aidaun, nuwa aidaujai akigkui.
Ashí ijumjamak, novecientos cinco mijan pujus jakauwai.
Cainán setenta mijan ejeyi pujus uchiji aishmagkun Mahalaleelan akiauwai.
Nuna akia pujusui ochocientos cuarenta mijan, tuja nuigtushkam tikich uchiji aishmag aidaun, nuwa aidaujai akigkui.
Ashí ijumjamak novecientos diez mijan ejeyi pujus jakauwai.
Mahalaleel sesenta y cinco mijan ejeyi pujus uchiji aishmagkun Jéredtan akiauwai.
Nuna akia pujusui ochocientos treinta mijan, tuja nuigtushkam tikich uchiji aishmag aidaun, nuwa aidaujai akigkui.
Ashí ijumjamak ochocientos noventa y cinco mijan ejeyi pujus jakauwai.
Jéredtak ciento sesenta y dos mijan ejeyi pujus uchiji aishmagkun Enokan akiauwai.
Nuna akia pujusui ochocientos mijan, tuja nuigtushkam tikich uchiji aishmag aidaun, nuwa aidaujai akigkui.
Ashí ijumjamak novecientos sesenta y dos mijan ejeyi pujus jakauwai.
Enoc sesenta y cinco mijan ejeyi pujus uchiji aishmagkun Matusalégkan akiauwai.
Nuna akia pujus Enoc trescientos mijan Apajuí wakegamun takajak pujusui. Tuja nuigtushkam tikich uchiji aishmag aidaun, nuwa aidaujai akigkui.
Ashí ijumjamak trescientos sesenta y cinco mijan pujusui.
Enokak Apajuí wakegamun takak pujau, makichik tsawantai ayatak megkaekauwai. Apajuí niinak jukiuwai.
Matusalén ciento ochenta y siete mijan ejeyi pujus uchiji aishmagkun Lámekan akiauwai.
Nuna akia pujusui setecientos ochenta y dos mijan, tuja nuigtushkam tikich uchiji aishmag aidaun, nuwa aidaujai akigkui.
Ashí ijumjamak novecientos sesenta y nueve mijan ejeyi pujus jakauwai.
Lámec ciento ochenta y dos mijan ejeyi pujus makichik uchiji aishmagkun akiauwai.
Dutika adaikauwai Noé. Nunak: “Apajuí nugkan pegkegchaunum yumigjau asamtai, shiig senchi takainaku waituinag nunak, juju uchi ayamtijamjattawai”, taku tiuwai.
Noé akiinamtai nuigtushkam Lámec pujusui quinientos noventa y cinco mijan. Tuja nuigtushkam tikich uchiji aishmag aidaun, nuwa aidaujai akigkui.
Ashí ijumjamak setecientos setenta y siete mijan ejeyi pujus, jakauwai.
Noék niina uchiji: Sem, Cam Jafet aatus aajaku aina nunak quinientos mijanan ejeyi pujus akigkui.
Aents ashí nugkanum kuashat kaweagtai, nawanji aidaushkam akiinkauwai.
Nunú nuwa shigmauch aidaun, Apajuín uchiji aidau nuna diisag etegkeg dita wakejamun nuwatkaju ainawai.
Nuniagtai Apajuí chichaak: “Aentsuk ayatak tudauk asag yamai nagkamsag tuke pujuschatin ainawai, ayatak ciento veinte mijan pujusa jagtinai”, tiuwai.
Tuja Apajuí uchiji aidau, aentsu nawanji aidaun nuwatuk uchi akiamu aidau gigante senchi maanin wajasu aajaku ainawai.
Aents aidau nugkanum batsamas senchi tunamainak, ima pegkegchaunak anentaimtus yujajuidaun Apajuí wainkauwai.
Imaniagtai Apajuí wake besemag anentaimak, najanmainchaunas najanawabiagtaih, tusa awake anentaimjauwai.
Nuna tusa Apajuí chichaak: “Ashí aents aidaun wi najanawaitag nunak, aentsnum nagkamsan, kuntinnash, tuja japiinas yujau aina nunash, chigkinash ashí betekmasan ijinatjai. Najanmainchaunas najanawabiagtai, tusan awake anentaimjai”, tiuwai.
Tujash Apajuík Noénak ima nigki puyatjusa umigbau asa, shiig anenjauwai.
Jujuwai Noé pachisa augmattsamu. Noé aajakui aents shiig pegkeg, ima Apajuí wakejamunak takajaku, tuja tikich aents batsamajakua nujai ijumjamash niig dekas pegkejam aajakui.
Noé akiauwai kampatum uchiji aishmagkun, duka: Sem, Cam, Jafet aatus aajakui.
Tujash nugkanmak Apajuí diismak ayatak tudauk, pegkegchau takat aina duke piyak aajakui.
Ashí aents aidauk ayatak pegkegchaunak taka batsatun Apajuí wainkauwai.
Nunik Apajuí Noén chichajak: “Yamaik ashí nugkanum aents batsata nunak ijinatasan anentaimtugjai. Ditá pegkegchaujin kuashat maaniamu ayawai. Duwi ditanak ashí tikich nugkanum ayá nujai ijinattajai.
Nuadui numi puwagtin aina nunú dakajam arca najanata, dutikam tesaka umikta. Tuja nuigtushkam yumi wayawai arca tuntupe, tuja initkenishkam ashí pegkaejata.
Arca najankumek jujai betek dekapam najanata: Esanti ciento treinta y cinco dekapamu atatui, untsu wegkanti veintidos dekapamu nuigtu jimaituk atatui, antsag yakintig trece dekapamu nuigtu jimaituk atatui.
Tuja kampatuma imajin ekenim najanata. Untsu arcan jeega nuna nugkaan jimaituk dekapam makichik niimtai ujaittame, aikasmek nuna yantamen makichik waiti ujaita.
Wi yumin yutumtijattajai, dutika ai nunú ashí nugkanum piyagtatui, nuniak nugkanum pujutji ajamu batsataina nunak ashí ijinattawai.
Tujash amejaig chichaman umiktatjai. Tuja amek, amina nuwem, uchijum aidau, uchigmi nuwe aidau, aatsajum arcanmak chimpimattagme.
Tuja kuntin ashí nugkanmaya aidau, aishmag nuwajai arcanum chimpiattame, ditashkam jinutsuk amejai betek uwemkatnume.
Ashí chigki wegantu aina duka, kuntin tagkumtai wegantu aina dushakam, japiinas yujau aina nujai, jima jimagchik apatdayas amejai arcanum chimpimattawai. Ame uwemtai ditashkam uwemjatnume.
Nuigtushkam ashí yutai aidau juukam ijumjata, nuna kuntinush yuwatnume, tuja atumshakam nuwiyag yuwattagme”, tiuwai.
Tusa tima Noé Apajuí tibaunak imatiksag umikui.
Apajuí Noén chichajak: “Ashí tikich aents aidaujai diismash, amek ima wi wakegamua duke umiakum pujame. Nuadui ame amina pataim uchijum aidaujai arcanum egkematajum.
Nuniakjum kuntin pegkeg aina nunú siete aishmag, siete nuwa aajam yajuakam chimpiata, untsu kuntin yuchatai aina duka makichik aishmag, makichik nuwa aajam egkeattame.
Siete tsawan asan yumin yutumtijattajai. Duka cuarenta tsawan, nuigtu cuarenta kashi yutugtatui. Wi najankamu aidau nugká batsata nunak ashí ijinattajai”, tiuwai.
Tusa tima Apajuí tibaunak imatiksag Noé umikui.
Yumi ashí nugka utuja piyajua nunak Noénak seiscientos mijanji ajai nunikui.
Tsawan yumi yutugtin jegamtai, nujagken uwemtugtasag Noé, niina nuwe, uchiji aidau, uchiji nuwe aidau aatus arcanum chimpimauwai.
Nunitai kuntin pegkeg aidaush, kuntin yuchatai aidaujai, tuja chigki aidaushkam, nugká japiinas yujau aidaujai,
Noé egkemamtai ditashkam nunisag Apajuí tibaunak imanisag jima jimagchik arcanum aishmag nuwajai chimpimauwai.
Arcanum chimpima siete tsawan wegai, nagkamdauwai yumi yutug dujajua nugkanum pimutan.
Noé seiscientos mijan ejeyu ai, jimag nantu taka, diesisiete tsawan wegai, yumi nagkamna nayaimpinmaya senchi yutau. Imaniai, initkanmaya yumi piyag teenak aushkam, ashí nugkanum pukuni shiig múun jiinjajui.
Nunik cuarenta tsawan, nuigtu cuarenta kashi tuke yutuu au.
Nunú tsawantinig Noé niina uchiji Sem, Cam, Jafet aatus aajakua nujai, tuja niina nuwe, nuigtu kampatum niina uchiji nuwe aidau aatus arcanum egkemawajui.
Nuigtushkam kuntin tagkumtai aidau, kuntin tagkumchatai aidau, japiinas yujau aidau, chigki wegantu aidau aatus ditajai betek chimpimauwai.
Tuja Noé arcanum egkemtai, ashí kuntin aina duka ditashkam jimag apa apatdayas chimpimauwai.
Ashí kuntin aidauk aishmag nuwajai apatdayas chimpimamtai, Apajuí Noén dutikata tusa tibaunak imatiksag umikui. Nunik ashí chimpimamtai Apajuí arca waitijin epeniuwai.
Nunikmatai, yumi nagkamna cuarenta tsawan, cuarenta kashi mijamtsuk tuke yutuu au. Imaniau asa nujag dujajua nugkanum pimak, arca kukag tepaun inanmiuwai.
Nujagkek neetsuk ayatak dujaju au. Imanik dujajak arcanak aan yakí takuiniuwai.
Imanik dujajiu asa, ashí nugkanum muja tsakaku aidaunak yutua emegkakui.
Ashí yutua emegkak, nuigtushkam sieteya imajin yakintin ewagak piyajui.
Imaniku asamtai aents nugkanum batsatuk ashí jinawajui, tuja chigki wegantu, kuntin tagkumtai wegantu, kuntin tagkumchatai aidaushkam, kuntin japiinas yujau aidaujaí ashí jinauwai.
Pujutji ajamu aidau nugkanum batsatuk ashí jinauwai.
Ima Noék, tikich niijai arcanum chimpimau aina nujaig uwemjauwai. Untsu arcanum egkemachaju aina duka ashí jinauwai. Aents, kuntin tagkumtai wegantu, chigki wegantu aidaushkam, kuntin japiinas yujau aina nujai ashí jinauwai.
Nujagkek ashí nugkanum piyag kuyutsuk ciento cincuenta tsawan asauwai.
Imanik tsawan atai, Apajuí Noén ashí kuntin niijai arcanum chimpijaidaujai wait anenjauwai. Nuadui Apajuí abau kuyuati tusa dasen nugká ajunjauwai, dutikam nunú umpuam kuyutan nagkamdauwai.
Tuja nugkanum waa múun ujanjamtai, yumi initkanmaya jiinaidaushkam ashí epennajui. Antsag nayaimpinmaya yumi senchi yutaushkam ashí mijaakui.
Nunikmatai duwi diipas kuyutan nagkamdauwai. Nunik ciento cincuenta tsawan ejegak nuni senchi kuyuau.
Nunik siete nantu taka nuigtu diecisiete tsawan wegai, muja Araratnum arca patamiuwai.
Tuja nujagkek tuke kuyu aig, diez nantu taka nuigtu makichik tsawan tsawaju ai, muja shiig múun aidaun titiji wantinjauwai.
Tuja cuarenta tsawan nagkaemai, arcanum egkemsa niimtain Noé ujainiuwai.
Dutika cuervon juki akupkauwai, tujash ekemainji atsau asamtai, kuyuati tusa dakak ayatak nanaak wainak wekagu.
Dutika ataktu siete tsawan dakasui, nunik awentsag pauman akupkauwai.
Dutikamu etsa akagai, olivo dukeen tsujig apas tauwai. Nunikmatai Noé anentaimas, dekas nugkak bukuap weawa tiuwai.
Tuja nuigtushkam siete tsawan dakasui, nunik awentsag pauman akupkauwai; tujash paumak ataktu wakitkig tachui.
Tuja nujag kuyua buku wajasua nunak Noék mijanjinak seiscientos ejeyi nuigtu makichik mijanan achiku ai nunikui. Mijan nagkamnamu yama nagkamchak nantu taka makichik tsawan tsawaju ai, Noé arca jeen chigkainiuwai. Dutika diikma kuyua nugka buku wajasun wainkauwai.
Tuja jimag nantua nuna achika veinti siete tsawan wegai, namakak shiig kuyua buku wajasui.
Ashí kuyua buku wajasmatai Apajuí Noén chichajak:
“Arcanum ame, amina nuwem, uchijum aidau, uchigmin nuwe aidaujai chimpigjum nunú ashí jiinjatajum.
Tuja ashí kuntin: chigki aidau, kuntin tagkumtai aidau, kuntin japiinas yujau aidau amejai chimpija dushakam ashí jiigta. Dutikawamin ashí yantamnum shiyaktinme, nunik yujaktinme, nuniak ashí nugkanum piyaktinme”, tiuwai.
Tusa tima Noé jiinak niina nuwen, niina uchiji aidaun, tuja uchijin nuwe aidaun aatus ashí jiijui.
Tuja ashí kuntin aidaushkam, tuja kuntin tagkumtai aidaush, tagkumchatai aidaujai, kuntin japiinas yujau aidaushkam, chigki aidaushkam ashí jiinjauwai.
Noé arcanmaya jiinki kuntin patasa apeaku Apajuí ememattinun kaya ekenag najanauwai. Dutika kuntin aidaun, chigki aidaujai Apajuí diisam pegkeg aidaun yajuak nuna nejen ashí apeak Apajuín emematiuwai.
Juju nugka awa junisag aigkik, ajakma yutak tuke atinai, tuja nimpain, tsetsek, yumi tepeau, esat, tsawai, kashi aina duka ashí imanisag atinai”, tiuwai.
Apajuí Noén niina uchiji aidaujai pegkegnum yumigkiak aatus tiuwai: “Yujaktajum, imaniakjum nugka pampankajum pimutkatajum.
Ashí kuntin nugkanum batsamin aidauk atumin ishamjamainak kujaitin ainawai. Chigki wegantush, kuntin aidaush, nayantsanmaya aidaushkam atumnak ashí umigtamiagtinai.
Untsu kuntin maa yuwakjumesh numpe yuwawaigpajum, wagki numpanum pujut au asamtai.
Aentsnak aishmagnash, tuja nuwanash wijai betekmamtinun najanauwaitjai. Nuadui makichik aentskesh tikich aentsun maunak niinashkam dutiksag maawagtinai, tuja kuntinkesh atumin mantamuk dushakam dutiksaik maam agtinai.
Tuja makichkikesh tikich aentsun maunak, niinashkam dutiksag maatin ainawai, wagki aentsuk wijai betekmamtin najanamu asamtai.
Tujash atumek uchi akigjum yujaktajum, nuniakjum ditajai ashí nugkanum piyaktajum”, tiuwai.
Tuja nuigtushkam Apajuí Noén niina uchiji aidaujai chichajak:
“Wi yamai atumjai chichaman umiktatag duka, atakea duish atumi uchijum wegantu agtina nujaishkam tuke asatnun umiktatjai.
Nunak ashí kuntin atumjai arcanum chimpiju jiinjau aidau: Chigki wegantu, kuntin tagkumtai aidau, kuntin tagkumchatai aidau, ashí kuntin nugkanmaya aidaujaish umiajai.
Atumjai wi chichaman umikag duka makichkish yapajinashtinai, nuadui atak awagkinuk aentsnak, tuja kuntin aina nunashkam yumin yutumtijanuk ijinashtinaitjai. Atakea duish yumi yutujag nugkanmayanak ijinashtinai”, tiuwai.
Tusa Apajuí chichaak: “Jujuwai chicham tuke atinun, wi atumjai, tuja kuntin aidaujaishkam umikbau iwainamua nunú.
Yujagminum apusajai arco iris, juju diisjum adeagtinaitjume wi chichaman nugkanmaya aidaujai umikag duka.
Wi nugkan yujagkim ematai, nuwi arco iris wantintinai.
Nuna wainkun wi atumjai, tuja kuntin aidaujaishkam chichaman umikag nuna tuke aneetnaitjai. Nuadui ataktu awenag yumi yutug piyajag ijipachagtinai.
Nunú arco iris yujagminum wantinkui, wi waintinaitjai, nuniakun ashí aents aidaujai, tuja kuntin ashí nugkanum batsataina nujaishkam chicham tuke atinun umikag nuna tuke aneasnuke atinaitjai.
Chicham tuke atinun ashí aents aidaujai, tuja kuntin aidau nugkanum batsataina nujaishkam umikag, nunú iwainamuk arco irisa jujuwai”, tusa aatus Apajuí Noéjai chichasui.
Noé uchiji arcanmaya jiinjau aina duka: Sem, Cam, Jafet aatus aajakui. Cam aajakui Canaágka apaji.
Juju kampatuma nunú aajaku ainawai Noé uchiji aidau. Juna uchiji wegantu aidau atak nagkamawag dita ashí nugkan pampantuk batsamsau ainawai.
Noé ataktu ajakmatan nagkama uva numijin ajakui.
Tuja makichik tsawantai, Noé uva yumiji najanamun vinon uwag nampekui. Nunik niina aakji ejapeen wisu iyan kanag tepesui.
Sem Jafetjai, nugkutaijin yakayin awagkek, apaji wisu tepaun wainkaig tusa, ukunmataik jegantag apajin dukukajui.
Dutika ukukim tepa tepakua nampekbaujin sakapag shintaag, niina uchiji ekeu Cam dutika ukukbaun dekauwai.
Nuna dekaa pegkegchaunum yumigkiak: “Canaágkak yachi jimaja nuna inake atinai”, tiuwai.
Tusa nuigtu chichaak: “Semnak mina Apajuíjua nunú shiig anentinai. Dutikamu asa nii inatnai Canaágnak.
Apajuí Jafetan shiig kuashat nugkentin emati, dutikam nigka tajimtamea Sem aakmagbaunum pujú atatui. Untsu Canaán niina inake atinai”, tiuwai.
Tuja yumi yutug aentsun ijinauwa duwi nagkamas Noé trescientos cincuenta mijan pujusui.
Aatus ashí ijumjamak novecientos cincuenta mijan pujus jakauwai.
Noé uchiji, Sem, Cam, Jafet aina nunú, yumi yutug nugkanum piyag aentsun ijinauwa duwi pujus uchin akigkaju aina nuna daaji aidauk juju ainawai:
Jafeta uchiji aidauk: Gómer, Magog, Madai, Javán, Tubal, Mésec, Tirás, aatus aajakui.
Gómeran uchiji aidaushkam: Asquenaz, Rifat, Togarmá, aatus aajakui.
Javánka uchiji aidaushkam: Elisa, Tarsis, Quitim, Rodanim, aatus aajakui.
Juu aajaku ainawai Jafeta uchiji wegantu aidau, juka maki makichik tikich chichaman chichaku aajakajui. Nunidau asag dita patayi aidaujaig etegdayag, nayantsa pakajin nugka muunnum, tuja ajuntainmashkam batsamsaju ainawai.
Cam aajakua nuna uchiji juju aajaku ainawai: Cus, Mizraim, Fut, Canaán aatus.
Cus aajakua nuna uchiji aidaushkam: Sebá, Havilá, Sabta, Raamá, Sabteca aatus aajaku ainawai. Untsu Raamá uchiji aajakui Sebá, Dedán aatus.
Nimrotak Apajuí yayamu asa senchi kuntinu main aajakui. Nuwiya chicham jiinkiun chichainak: “Nimrod Apajuí yayasam, kuntinu main wajasu aajakua imanai”, tinu ainawai.
Nii apu pujusmataig yaaktak juju aajaku ainawai: Babel, Erec, Acad, Calné aatus. Juju yaakat aina juka Sinar nugkanum aajaku ainawai.
Nunú nugkanum pujau juwaki, Asiria nugkanum weuwai. Nunik jegaa nuwi yaaktan najankauwai. Nuna daaji aidauk: Nínive, Rehobot-ir, Quélah aatus aajakui.
Nuigtushkam najanauwai yaakat dekas múun, Resen tutaya nuna. Duka yaakat Nínive Quélahjai niniaku aajakua nuna ejapeen aajakui.
Untsu Misraím aents wegantunmaya jiinjauwai: ludeo aidau, anameo aidau, lehabita aidau, naftuhíta aidau,
patruseo aidau, casluhíta aidau, caftorita aidau. Untsu juwiya jiinjauwai filisteo aidau.
Untsu Canaán niina uchiji aishmagkun iwain Sidógkan akiauwai, duwi pujus Het aajakua nuna akiauwai.
Tuja Canaán wegantunmaya jiinjauwai: Jebús aents aidau, amorreo aidau, gergeseo aidau,
heveo aidau, araceo aidau, sineo aidau,
arvadeo aidau, semareo aidau, nuigtu amateo aidaushkam. Juju Canaán nugkanum aents aidau dita patayi aidaujai pampagkajui.
Cananeo aents aidaun nugkeg yaakat Sidón nagkamna nugka Guerar tutaya nuni juwaki, yaakat Gazanum nagkatkau aajakui. Tuja nuwi nagkamna yaakat Sodoma, Gomorra, Admá, Seboím aatus aajakua, nuni juwaki yaakat Lesa tutaya imanui nagkatkau aajakui.
Cam aajakua nuna uchiji wegantu aidauk juju ainawai. Ditak maki makichik nugkentin, nuigtushkam maki makichik chichamtin aajaku ainawai. Nuadui ditá patayi aidaujaig etegdayag batsamajaku ainawai.
Jafetan yachi iwai Sem aajakua dushakam uchijinak akigkui. Tuja Heber aajakua nuna uchiji aidauk Sem wegantu aajaku ainawai.
Seman uchiji aidauk: Elam, Asur, Arfaxad, Lud, Aram aatus aajakui.
Araman uchiji aidauk: Us, Hul, Guéter, Mas aatus aajaku ainawai.
Arfaxad aajakui Sélah apaji, untsu Sélah aajakui Heberan apaji.
Heberak jimag uchijin akiauwai. Nuwiya makichik Péleg daagtin aajakui. Nunak nii pujusmatai, ashí aents aidau pampagkag maki makichik nugkentin wajasajua duwi tuu adaikau ainawai. Tuja niina yachig Joctán aajakui.
Joctánkan uchiji aidauk: Almodad, Sélef, Hazar-Mavet, Jérah,
Hadoram, Uzal, Diclá,
Obal, Abimael, Sebá,
Ofir, Havilá, Jobab aatus aajaku ainawai.
Dita batsamsamu aidauk nugka Mesá tawa nuwi nagkamnas Sefar nugka aajakua imanui nagkatkau aajakui. Duka etsa minitaiya nuni nugka múun aajakua nuwiya ainawai
Seman uchiji wegantu aidauk maki makichik nugkentin, maki makichik chichamtin aajaku ainawai. Nunidau asag ditá ditak patayi aidaujaig etegdayag batsamsaju ainawai.
Juju adaijag nunú ainawai Apajuí yumin yutumtikag aentsun ijinawa duwi batsamas Noé uchiji wegantu akigbau aina duka. Nuniayatak ditash kanakag tikich nugkanum pampagkag batsamsaju ainawai.
Etsa minitaijiya nuni batsatu jiinag shima shimakua Sinar nugka pakajin wainkag nuwi batsamsajui.
Dutikainak: “¡Kaunatajum yaakat najanawagmi, dutikaku kumpin jiika, nuwi eke ekenkawa nayaimpinum iwakmi! ¡Ibau umiku asaja, eme anentsa diitai atin amí! Tuja pampagka tikich nugkanmak shimutsuk juwig tuke batsamsatin agmi”, tuidau.
Tujash Apajuí Tuke Pujuu nugkanum taa diikma aents aidau yaaktamawag, kumpin muuntan apujawag batsamtiagtatman wainkauwai.
Nunik anentaimas: “Ditak makichik wegantu ainawai, antsag chichamnash makichik chichaman chichaaku ainawai, nuadui juna nagkama ijuntujag takainawai, tuja juna idaimitkamainuk shiig atsawai, tusa,
dekas akaetukmi, dutika ditá chichame pachimjukmi, dutika ajin pempeentunikiag antugdaimainchau wajastinme”, tiuwai.
Aatus tusa, Tuke Pujuu chichaman pachimjuk, ashí nugkanum dapampaak ishiakui. Dutikamu asag yaakat najantanak idaisaju ainawai.
Nuadui nunú yaaktanak Babel adaikau ainawai. Wagki nunú nugkanum Tuke Pujuu aents aidaun chichaman pachimjuk dapampaak ashí nugkanum ishiaku asamtai.
Juju aajaku ainawai Sema uchiji wegantu aidau. Apajuí yumin yutumtikag aents aidaun ijinauwa nunú jimag mijan nagkaemai, Sem niina mijanjin cien ejeyi pujus akiauwai niina uchijin Arfaxad.
Nuna akia nuigtushkam quinientos mijan pujusui. Tuja nuigtushkam uchiji aishmag aidaun, nuwa aidaujai akigkui.
Arfaxad treinta y cinco mijanjin ejeyi pujus akiauwai Sélah.
Nuna akia nuigtushkam cuatrocientos tres mijan pujusui. Tuja nuigtushkam tikich uchiji aishmag aidaun, nuwa aidaujai akigkui.
Sélah treinta mijanjin ejeyi pujus akiauwai Heber.
Nuna akia nuigtushkam cuatrocientos tres mijan pujusui. Tuja nuigtushkam tikich uchiji aishmag aidaun, nuwa aidaujai akigkui.
Heber treinta y cuatro mijanjin ejeyi pujus akiauwai Péleg.
Nuna akia nuigtushkam pujusui cuatrocientos treinta mijan. Tuja nuigtushkam tikich uchiji aishmag aidaun, nuwa aidaujai akigkui.
Péleg treinta mijanjin ejeyi pujus akiauwai uchiji aishmagkun Reú.
Nuna akia nuigtushkam pujusui doscientos nueve mijan. Tuja nuigtushkam tikich uchiji aishmag aidaun, nuwa aidaujai akigkui.
Reú treinta y dos mijanjin ejeyi pujus akiauwai uchiji aishmagkun Serug.
Nuna akia nuigtushkam pujusui doscientos siete mijan. Tuja nuigtushkam tikich uchiji aishmag aidaun, nuwa aidaujai akigkui.
Serug treinta mijanjin ejeyi pujus akiauwai uchiji aishmagkun Nacor.
Nuna akia nuigtushkam pujusui doscientos mijan. Tuja nuigtushkam tikich uchiji aishmag aidaun, nuwa aidaujai akigkui.
Nacor veintinueve mijanjin ejeyi pujus akiauwai uchiji aishmagkun Térah.
Nuna akia nuigtushkam pujusui ciento diecinueve mijan. Tuja nuigtushkam tikich uchiji aishmag aidaun, nuwa aidaujai akigkui.
Térah uchiji aidauk: Abram, Nacor, Harán aatus aajakui. Junak sesenta mijanjin ejeyi pujus akigkui.
Juju aajaku ainawai Térah uchiji wegantu aidauk: Térah akiauwai Abram, Nacor, Harán aatus. Untsu Harán akiauwai Lotan.
Harágkak Caldea nugkanum yaakat Ur tutai nii akiinamua nuwi pujus, apaji Térah eke iwaku pujaig niyá jakauwai.
Untsu Abram Sarain nuwatkauwai. Tuja Nacor nuwenauwai Milcájai. Milcák Harágkan nawanji iwai, Iscá tawa nuna kai aajakui.
Untsu Saraik kaga asa uchigtuchu aajakui.
Térah caldeo aents aidau nugken yaakat Ur tutainum pujau ukuki Canaán nugkanum weuwai. Nuwi weak uchiji Abragkan, niina tijaji Lotjai ayauwai. Tuja nuigtushkam niina uchiji nuwen Sarain ayauwai. Tujash eke Canaán nugkanmak jegatsuk, yaakat Harán jegawag nuwi batsamsajui.
Nuwig batsamas Térah doscientos cinco mijanjin ejeyi pujus jakauwai.
Makichik tsawantai Apajuí Abragkan chichajak: “¡Amina nugkem, pataim aidau, apa jeshkam ukukta, nunikam wi ame pujustinun nugkan inaktustatjam nuwi wetá!
Ame uchijum wegantu aidaunak wi shiig kuashat uyujkatnaitjai, dutika ai shiig kuashat agtinai. Wi aminak pegkegnum yumigsattagme, tuja nuigtush eme anentsa chichagtai atatme, nuadui aminiyan tikich aidaush pegkeg yumigkin jukiagtinai.
¡Amina pegkegnum yumigtamaidaunak wishakam dutiksanuk pegkegnum yumigsagtinaitjai! ¡Untsu amina pegkegchaunum yumigtamunak wishakam dutiksanuk pegkegchaunum yumigjatnaitjai! Nuadui ashí nugka muunnumia aidaunash amina daagmin pegkegnum yumigsagtinaitjai”, tiuwai.
Tusa tima nuna umiak Abragkak Harán pujau nuwi juwaki weuwai. Abram Canaán nugkanum weuwa nunak setenta y cinco mijanji ajujakui
Nunik weak niina nuwe Sarain, nuigtu niina yachi uchijin Lotan ayauwai. Nunik shimuinak ashí ditá wajiji aidaunak tagkuji aidaujai yajuakajui. Tuja aents inataiji aidau Harágnumia sumakbau aidaunashkam yajuakui. Nunik wea weakua Canaán nugkanum jegauwai.
Nunik jegaa, nuwi juwaki tikich nugkan amaka nagkagag wea weakua yaakat Siquemnum jegaa Moré tutainum numi encina ayaunum amamak, canaágnumia aents aidau batsatbaunmak niishkam nuwi pujusui.
Nuwi pujaun Tuke Pujuu Abragkan wantintuk chichajak: “Amina uchijum wegantu aidaun juju nugkanak susagtinaitjai”, tiuwai. Tusa tima Abram Tuke Pujuu emematku kuntin maa patasa apeatnun kaya ekenag najanauwai, wagki nuwi Tuke Pujuu wantintukbau asa.
Nuwi juwaki muja tepaju yaakat Betel tutaya nuna yantamen etsa minitaijiya nuni shiyakajui. Nuwi jegaa niina aakjin aakmakui. Abram pujusua nuwi pujusa diyamak Betelak etsa akaetaijiya nuni aajakui, untsu yaakat Hai tawa nunú etsa jiintaijiya nuni aajakui. Tuja nuishkam kuntin maa patasa apeaku Apajuí ememattinun kaya ekenag ataktu najanauwai. Dutika Tuke Pujuu daajin adaitus untsuka segauwai.
Nunik nuwi pujau Néguev nugkanum wegak aakjin tegaja yajuak, diipas jintá kanag waja wajakua weuwai.
Nunú tsawantin ashí nugkanum senchi yapajut tepeauwai. Nuadui Abram niina patayi aidaujai Egipto nugkanum pujustatus weuwai, wagki nii pujamunmag makichik yumainkesh shiig atsau asamtai.
Egipto nugkanum jegattak wesa, Abram niina nuwe Sarain chichajak: “Antukta nijah, amek nuwauch shigmauchitam nunak wika shiig dekajai,
nuadui egiptunmaya aents waipakag chichainak: ‘Juka nuwak juna nuwegai’ tusag, mina mantuinak aminak jujamain ainawai.
Nuadui amina inimpainakuish, wait aneasam mina ubajui tujutta, amina shigmatjumin mina mantuawainum, wisha utugchat atsaunum jegatjai”, tiuwai.
Tusa Egipto nugkanum jegawagmatai, nuwiya aents aidau Sarai shigmauch wajaknun wainkajui.
Antsag faraógkan atuwe aidaushkam wainkajui, nunik nuwa shigmauch tae tusa faraógkan ujakagtatus wejiajui. Dutika ujakag nuadui Sarain jukiajui faraógka jeen.
Sarai shigmauch asamtai, faraón wakejuk juwak Abragkan shiig awagmakui. Dutikak susauwai uwig aidaun, baka aidaun, burro aidaun, camello aidaunashkam, tuja nuigtushkam inak aishmag aidaun nuwa aidaujai susauwai.
Tujash Sarai jukimunum Apajuí faraógkan ashí niina patayi aidaujai suwimkan suwak, jata ishamainun ajunjauwai.
Dutikam waitiak, faraón Abragkan untsuka itan chichajak: “¿Wagka minash jusha jutijuaume? ¿Wagka juju nuwa jusha mina duwajui tusamesh tujutchamume?
Ame chichaakum mina ubajui tichamkum, tau asamin wi jukin nuwatmain awajkashjak. Jujuwai nuwemek, ¡Juju jukim wamak wetá!” tiuwai.
Nuna aatus tusa faraón niina aentsji aidaun ishitkauwai, Abram nuwejai Egipto nugkanum puja duka, ashí niina wajiji aidaujai jiiki awematajum, weti tusa.
Abram niina nuwejai Egipto nugkanum pujau Néguev nugkanum wakitkiuwai. Nuwi weak ashí niina wajijinak yajuak weuwai. Nunik weak niina yachi uchijin Lotan ayauwai.
Abragkak shiig wiakuch aajakui. Niinak ajujakui oro, jiju plata tutai najanamu aidau, tuja nuigtushkam niina tagkuji aidauk ¡shiig kuashat! ajujakui.
Néguev pujau wakitki diipas jintá kanag waja wajakua jegauwai yaakat Betelnum. Tuja nuwi juwaki yaunchuk nii pujujakbau yaakat Betelan nagkaiki, yaakat Hai tawa nuwi jegatsuk ejapeen aajakua nuwi weuwai.
Nunú nugkanum yaunchuk Abram Apajuín emematak kuntin maa patasa apeatnun altaran najanauwai. Nuwi Apajuí daajin adaitus segauwai.
Tuja Lotchakam antsag shiig wiakuch aajakui. Niina apaji yachi Abragjai betek ¡shiig kuashat! uwigji, bakajishkam imanisag, tuja niina inake aidaushkam ¡shiig kuashat! ajujakui.
Nuadui nugka dita batsatbaunmag kuntin piyakui, nuniak yutaiji ayugmain atsau asamtai, nuwig ijunja pujumainchau aajakui.
Nuadui makichik tsawantai, Abram Lotan chichajak: “¡Amek mina yatsujun uchijiyaitme, nuadui iik pempeentunikik kajegdaimaitsuji! Tuja amina tagkugmin kuitamin aidaush, mina tagkujun kuitamin aina nujaig kajegdaya yujamaitsui.
Juju nugka múun weaja nunú diisam ame wakegamu etegkam, wait aneasam kanakta. Ame tsumunum weakminig, wi nujinum wetajai. Untsu ame nujinum weakminig, wi tsumunum wetajai”, tiuwai.
Tusa tama Lot namak Jordágkan pakaji weajun diikma pegkeg yumi kuashat ayau, nugka piipich Sóar tutai aajakua imanui jegaku, nugka Edén pegkeg aajakua iman, nuigtush Egipto nugka pegkeg aajakua nujai betekmamtinun wainkauwai. (Juka iman aajakui Apajuí yaakat Sodoman Gomorrajai eke tsayatsaig)
Imanun Lot wainak ashí namak Jordágkan pakajinak nii etegkauwai. Dutikau asa dita batsatbaun ukuak etsa minitaijiya nuni weuwai. Aatus Abram Lotjai kanakajui.
Abragkak Canaán nugkanum juwakui. Untsu Lot Jordágka pakajin yaakat Sodomanum jegattak pujusui.
Nunú yaakat sodomanmaya aentsuk shiig pegkegchau, Tuke Pujuu dakitamun ayatak katsek aina nuna takajaku ainawai.
Lot weu ai, Apajuí Abragkan chichajak: “Ame anú wajam nuwi nagkamam nujiya aatu, tsumunma aatu, etsa minitaijiya aatu, tuja etsa akaetaiya aatushkam shiig diista.
Juju ashí nugka ame wainam junak wi amina amastatjai, juka aminu, tuja amina uchijum wegantu agtina nudau tuke atinai.
Amina uchijum wegantu aidaunak nugka yukukuntujai betek awajsattajai. Nugka yukukuntu dekapamainchawa iman amina uchijum wegantushkam dekapamainchau agtinai.
¡Wajakim weme juju nugka juna esanti wegkantijai ashí diista, junak ashí amina amastatjame!” tiuwai.
Tusa tima Abram aakjin tegaja yajuak makichik aents Mamre daagtindau ikam encinar tutai, yaakat Hebrógnum jegattak awa nuwi pujusui. Nuwi pujus kuntin maa apeaku Tuke Pujuu ememattinun altaran najanauwai.
Nunú tsawantin Amrafel aajakui Sinar nugka apuji, untsu Arioc aajakui Elasar nugka apuji, tuja Quedorlaómer aajakui Elam nugka apuji, nuigtushkam Tidal aajakui Goím nugka apuji.
Nunú apu aidau: Bera Sodoman apuji, Birsa Gomorran apuji, Sinab Admán apuji, Seméber Seboíman apuji, Bela Sóar tuuta awagtaya nuna apuji aatus aajaku aina nujai maaniamun aepjuniawajui.
Makichik uwejan amua apu aina juju ashí dita suntaji aidaun nugka Sidiman pakajin nayants yapaku tutaiya nuwi ijumjajui.
Tuja doce mijanai, apu Quedorlaómer ditan depetuk pujuju. Tujash trece mijan wegai, makichik uweja amua apu aidau ataktu apu Quedorlaómerjai maanitan nagkamawajui.
Tikich mijanan achiak, apu Quedorlaómer niina suntajijai, nuigtu tikich kampatum apu niijai atunidau, nugka Astarot Carnaim tawa nuwi maaniawagtatus shiyakajui. Nuwi refaita aents aidaun depetuk amukajui. Tuja nuigtushkam zuzita aents yaakat Ham tutaya nuwiyan depetkau ainawai. Tuja nuigtushkam emita aents aidaun nugka paka Save-quiriataim tawa nuwi batsatun depetkau ainawai.
Untsu horeo aents aidaun muja Seírnum batsatun depetkau ainawai. Dutikawag pisagmatai pataetukag yaakat El-Parán tutai uwegshun ijus awa imanui wakajui.
Nuwiya apu Quedorlaómer nii ijunja yujamujijai waketak, yaakat En-mispat tutai Cades tuuta awagmatia nuwi jegawajui. Nunik nuwi juwakiag wenak Amalec aents aidau batsamtainian, amorreo aents aidau batsamtainian, tuja Hasesón-tamar tawa nuna batsamtaijinianashkam ashí dita wainbaunak tsaikajui.
Dutikiagtai Sodoma, Gomorra, Admá, Seboím, Bera Sóar tutaya nuwiya apu aidau ijunag chichaman umikag, Sidiman pakajin shiyakajui.
Nuwi makichik uwejan amua apu aina nunú apu Quedorlaómerjai Elam nugka apuji, Tidal Goím nugka apuji, Amrafel Sinar nugka apuji, Arioc Elasar nugka apuji aina nujai maaniau ainawai.
Dutika maaniamunum Sidima pakajin waa ayaunum nuwi pegkae pimasua weakunum Sodoman apuji Gomorran apujijai pisakma chimpimawajui. Nuniai tikich apu aidauk mujá pisajajui.
Nunikagmatai, ipak usumat apu depetmakaju aidau ditá suntaji aidaujai, Sodomanmayan, Gomorranmayajai yutaiji aidaun, wajiji aidaujai ashí yajutkag ukukiajui.
Nuninak Abragka yachi uchiji Lotnashkam Sodomanum pujuttaman achikag ashí wajijinak tagkujijai jukiag shiyakajui.
Lotan dutika jukiagmatai, makichik aents maaniamunum uwemjau Abragkan hebreo aentsua nuna jegajua ujakui. Abragkak Mamre nugke ikam encinas tutai, amorreo aentsu nugke aajakua nuwi pujujakui. Mamren yachi aidauk Escol, Aner aatus aajakui. Juju aidau Abraman atuidau.
Abram niina yachi uchijin achika jukiagbaun dekaa, ashí niina inake niijai yujas akiidau kajittsa anentai aidaun ipaa, trescientos dieciocho aentsun ijumjauwai. Dutika ditajai atuegak apu aidaun pataetuk yaakat Dan tawa nuwi jegawajui.
Nunikag kashi pachiachbau Abram niina aentsjijai jetekag ipisig yaakat Hobá tutai yaakat Damasco nujiin awa nuwi ejegawajui.
Dutikainak ashí waji yajuakbaujinak awagtujajui. Aatus Abram Lotan ayamjuk agkanmitkauwai, dutika ashí niina wajiji aidaunak imatiksag awagtujui. Dutikak nuwa aidaunashkam ayamjukui. Tuja aikasag niina aentsji tikich aidaunashkam ayamjukui.
Abram apu Quedorlaómeran tikich apu aidaujai ashí depetuk waketak, nugka paka Save tutai apu nugke tuuta awagmatia nuwi minittaman igkug kumpamatatus Sodomanmaya apu, jiintukiuwai.
Dutika igkug juki inimtatman Melquisedec yaakat Saleman apuji, sacerdote niig Apajuí nayaimpinum pujuuwa nunú etegkamu pujau pagkan vinojai juki,
Abragkan igkug pegkegnum yumigkiak aatus tiuwai: “Abragkah, Apajuí nayaimpinum pujuuwa nunú pegkegnum yumigtamsatin ati.
Apajuí nayaimpinum pujuuwa nunú amina shiwajumin depetmitkagmaka nunú tuke ememattai ati”, tiuwai. Tusa tima Abram maania depetmak maki makichik waji yajuakbaunmayan diezmon susauwai.
Dutikamtai Sodomanmaya apu Abragkan chichajak: “Aents aina anka mina sujusta, untsu waji aina duka ame jukita”, tiuwai.
Tusa tama Abram niina ayaak: “Wika Tuke Pujuu yakí nayaimpinum pujuuwa nunú nayaimpin nugkajai najanauwa nuna wi dutikatnujun juni dutikattajai tusan ujakjai.
Tiu asan aminunak makichik hilonakesh, sapat jigkataichinakesh ashí amina wajijum wegantunak jukishtatjai. Atakea duikish ame mina chichagtakmek: ‘Wi Abragnak wiakchamtikawabiajai’, tusamek tujutchatnaitme.
Wika wajiinak shiig dakitajai, untsu mina inakeg aidau yutain yuwawaja duka maake, untsu mina uyuntuidau Aner, Escol, Mamre aatus yuja nunú ditanu amainun jukiagtatui”, tiuwai.
Nunú ashí nagkaemaju ai, Apajuí Abragkan wakanmantun wajantun chichajak: “¡Abragkah, ishamjukaipa, witjai amina kuitamnunuk! Amek shiig kuashat wajigtin atatme”, tiuwai.
Tusa tama Abram ayaak: “Apu Tuke Pujuuwah, ¿wisha nunash itugkatnunak ibaunash waketaja? Amek, mina uchig atsugta duka shiig dekame. Amek minak makichik uchikesh sujuschaume, nuadui ashí mina wajiig aidaunak, nugkajai nagkamas, wi tsakapagbau Eliezer Damasconmayaya nudau atinai” tiuwai.
Tutai Tuke Pujuu ayaak: “Antukta nijah, juju ashí amina wajijum aina duka amina uchigminu atinai, tikich aents amina uchigmichuk jukishtinai”, tiuwai.
Nuna tusa Abragkan agá jiiki chichajak: “Yamai nayaim shiig diista, dutikam yaya ayá nunú ame dekapamainaitkumek dekapagta. Juju dekapamainkait, iman atinai amina uchijum wegantu aidauk”, tiuwai.
Tusa tama Abragkak Tuke Pujuuwai kajinas anentaimu asa dekaskeap tujutua tiuwai. Nuadui Apajuí Abragnak aents ima pegkegnak takauwa iman diisui.
Tuja nuigtushkam chichajak: “Witjai Tuke Pujuunuk, wi aminak yaakat Urnum caldeo aents aidaujai pujaumin, juju nugkan ame wegantu agtina nudau tuke atinun amastasan jiikbaijame”, tiuwai.
Tusa tama: “Tujash, Apu Tuke Pujuuwah ¿wisha wajuk shiijash dekamainaitja, wi wegantu aidauwap juju nugkanum batsamsatin ainawa tusanush?” tusa aatus Abram aikui.
Tusa tama nii ayaak: “Makichik baka tsakat, makichik cabra, makichik uwig aishmag, kampatum mijanji ajamu aidau, nuigtushkam makichik yampits, makichik paum tsakat aajam itagtuata”, tiuwai.
Tusa tima Abram ashí nuna yajuak Apajuín ejetuauwai, dutika jimai jimaituk dakaja igkumtikjattak batsakui, untsu chigkinak dakagchauwai.
Dutiká pujujai, etsa akaegak suwe wegau, nunitai Abram senchi kanag tepesui. Nuniaig shiig senchi suwe wajasmatai, senchi ishamkauwai.
Imanik suwe wajasbaunum Tuke Pujuu Abragkan chichajak: “Juju yamai shiig antukta, ame uchijum wegantu agtina duka nugken ukukiag, tikich nugkanum batsamas wainka inaku waitkam cuatrocientos mijan waitu batsamtin ainawai.
Tujash tuu nugkanmayag nunash inakush waitkastin ainawa, nunak wi ditanashkam suwimkan susatnaitjai, duwi ame uchijum wegantu aidauk waitu batsatu agkanmagawag, shiig wiakuch wajasag jiinjagtinai.
Tuja untsu amek shiig muumpakim agkan pegkegnum jakattame. Nunikamin amina uchijum aidau ukugmasagtinai.
Tuja amina uchijum wegantu akiinak, nuna tijaji aidaush, nuigtush nuna tijaji aidaush akiinkatna nunú, juju nugka juwi waketug kaunatin ainawai. Wagki amorreo aents aidaushkam nunú tsawantinig tikima shiig katsekak achagtinai”, tiuwai.
Imanik suwe wajasu ai, ichinkanmaya jii bukuitau wantinkauwai, nunú wantinai shijikap ayai ekemakbauwa nunin kegak kuntin dakaja batsasbaunum ejapeena nagkaemattaman Abram wainkauwai.
Nunú tsawantai, Tuke Pujuu Abragjai chichaman umikui. Nunak aatus tiuwai: “Juju nugka junak amina uchijum wegantu aidaun susatnaitjai. Tuja namak Egipto nugkanum awa nuwi nagkamsan, namak múun Eufratesa aatsan susattajai.
Tuja juju nugka juka quenita aents aidaun, quenizita aents aidaun, cadmoneo aents aidaun,
hitita aents aidaun, ferezeo aents aidaun, refaita aents aidaun,
amorreo aents aidaun, cananeo aents aidaun, gergeseo aents aidaun, Jebús aents aidaun nugke ainawai. Tujash wi nunak ashí amastatjame”, tiuwai.
Sarai kaga asa niina aishi Abragkan uchijin ejapjumainchau aajakui, untsu niina jeen inake Egipto nugkanmaya nuwa Agar daagtin pujujakui.
Nunik pujai Sarai Abraman chichajak: “Nijah, amek Apajuí mina uchigmachu ati tusa tujutiuwa duka shiig dekame. Nuadui wait aneasam mina inakeg Agar puja au jukita. Nunikamin nuwi uchi akiinamtai, wi nuna jukin uchijimachainjash”, tiuwai. Tusa tama Abram niina nuwe tabaun antujus, ayu, tiuwai.
Nunik pujus Sarai Agaran juki Abragkai sujukui. Nunak Canaán nugkanum jegawag diez mijan pujusua duwi dutikauwai.
Nunitai, Sarai Abragkan chichajak: “¡Mina inakeg Agar dushiktak chichaman umigtatsu duka utugchatak aminui! Wi amina nuwem ati tusan amasbaijame, dutikamaitak, yamai amina uchigmin ejapjuk mina nagkaetasu ememawai. Tujash ima Apajuíya duke tujamti, yakita juna utugchatan apujush wiyashitag, atsa ameashitam”, tiuwai.
Tusa tama Abram ayaak: “Yamai nagkamsanuk amina inakminak amina idaitajame, ame itugkatag tame, dutikata”, tiuwai. Tusa tima Sarai Agaran shiig senchi inak waitkau, imatika waitkam Agar tupikakiuwai.
Nunik tupikaki Shur nugkanum wetainum uwegshunum jintá yumi pukuni jiinbaunum ayaumas pujuttaman, Apajuí ángela nunin wajas wantintukui.
Dutika iniak: “Agar Sarain inakegah, ¿amesh tuwiyamea miname? ¿Tuu weakmea aniame?” tau. Tama nii ayaak: “Sarain wi takagnaitag nunú dakitjugmatai tupikajai”, tiuwai.
Tusa tutai, Apajuí ángel tumain chichajak: “Wakitkita amina takagtaigmin, nunika jegaam Saraiyai sumimkata”, tiuwai.
Nuna tusa nuigtushkam chichajak: “Amina uchijum wegantunash shiig kuashat ikauntuktinaitjame, dutika ai makichkish dekapamainchau atinai.
Nijah, juju uchi ejapjukum nunú uchigmakam, adaikattame Ismael, wagki ame wekaesa waitiakum wake besemag anentaima wekaegam nuna wi antugkajam duwi.
Tuja niig kakajus yunumtukchamin, caballo unuinakchamua iman atinai, iman asa ashí aentsjai maanitnai, nunitai niina shiwaaji aidauk ima niijaig maaniagtinai. Niina yachi aidaujaishkam shiwag atinai, nuniau asa ima niina nugkenig pujustinai”, tiuwai.
Nuadui nuwi yumi piyag aajakua nuna “Iwaku pujuuwa nunú mina waita nunuwai” tuu adaikauwai. Nunú yumi piyajua duka yaakat Cades Béredjai niniaku awa nuna ejapeen awai.
Agar tsawanji jegajim uchi aishmagkun Abragka uchijin uchigmakui, nunikmatai Abram uchi daajin Ismael adaikauwai.
Agar niina uchiji Ismaelan uchigmakua nunak Abragnak ochenta y siete mijan ajujakui.
Abragkan noventa y nueve mijanji ajai, Tuke Pujuu wantintuk chichajak: “Antukta nijah, witjai Apajuí ashí senchigtinnuk. Nuadui amek mina emtijuig pegkegchau takamtsuk pujusta.
Wi amijai yamajam chichaman umiktatjai. Tuja amina uchijum wegantunak shiig kuashat ikaugkatnaitjai”, tiuwai.
Tusa tama Abram Apajuín eme anentus tsuntsuma nijayin nugkan antig pujusmatai, Apajuí chichajak:
“Jujuwai wi amejai chichaman umiag duka. Amek kuashat aents aidaun muunji atinaitme.
Nuadui amek Abram tamak achattame. Tuja yamai nagkamsamek Abraham tama atatme, wagki wi aminak kuashat aents aidaun muunji awajsatnaitjame.
Amina uchijum wegantu aidaunak shiig kuashat ikaugkattajai. Nuadui ame wegantunmaya apu agtinai, tuja ame wegantu aidau kuashat aents nugka muunnum yujakagtinai.
Nuadui wi amejai chichaman umikag duka ajumaya duish ame wegantu aidaujaish tuke atinai. Wika tuké amina Apajuíjum, tuja amina uchijum wegantu aidaunashkam Apajuíji atinaitjai.
Juju nugka Canaágka juwi ame pujam nunak ashí amina, nuigtu ame wegantu agtina nudaun tuke atinun amastatjai, tuja wi ditá Apajuíjig atinaitjai”, tiuwai.
Tuja nuigtu Apajuí Abragkan chichajak: “Juna wi chichaman umikag duka imatiksamek umikta, tuja amina uchijum wegantu agtina dushakam umikagtin atinme.
Amejai chichaman umikag duka jujuwai: Ashí amina uchijum wegantu aidaush ima junak umikagtinai. Ashí aishmag aidau atumjai batsatuk tsupigkamu agtatui.
Tuja ashí atum aishmag aidautigminuk tsupimamainaitjume, nuni iwainmamkattagme wi atumjai chichaman umikag nunú.
Yamai nagkamsagmek, ashí uchi aishmag aina duka ocho tsawan akiina wegauk katiuchiji chuchuke tsupigkattajume. Tuja amina wainka inataijum amina jemin akiinau aidaush, kuichik kayai tikich nugkanmaya sumakbaushkam tsupigkatajum.
Ashí uchi aishmag aidauk makichkish idaitsuk tsupigkamu agtatui. Wi chichaman umikag nunú iwainamu aatus atumi iyashin juwaktatui tuke atinun.
Tujash makichik aishmagkesh nuna tsupimatan dakitauk atumjai ijunjag pujumaitsui. Duka ayatak jiiki ajapeam atatui, wagki wi chicham umikbaun ajaantus diyachu asa”, tiuwai.
Tuja nuigtushkam Apajuí Abrahaman chichajak: “Amina nuwemi daajig Sarai tamak achattawai, yamai nagkamsag niina daajig Sara atatui.
Niina pegkegnum yumigsattajai, dutikakun niyai makichik uchin amastatjai. Dekaskenum wi niinak pegkegnum yumigsattajai. Nuadui kuashat aents nugka múun aidaunmayan dukuji atinai. Tuja ame uchijum wegantushkam nugka múun aidaun apuji agtinai”, tiuwai.
Tusa tama Abraham tsuntsuma nijayin nugka antig pujus, niina anentainig chichas: “¿Aents cien mijanji ajamush uchinash akiimainashit? ¿Sarash noventa mijanji aja ibaush ejapjumainkait?” tusa dushiau.
Nuna tusa Abraham Apajuín chichajak: “¡Untsu utusamek Ismael kajimatjuttsuk ame pegkegnum yumigtugsam tajai!” tau.
Tama Apajuí Abrahaman ayaak: “Amina nuwem Sara uchigmin uchigmaktatui tusan timagme, nunikmatai ame niina daaji Isaac adaikattame. Nunú akiinamtai wi amina anagkuajam duka uminkattawai. Tuja nii uchiji wegantu agtina nujaishkam wi chicham umikbauwa nunak tuké yapajiashtinaitjai.
Ame mina Ismael pachisam tujutam nunashkam antugkajame, nuniku asan wi pegkegnum yumigsattajai. Niina uchijish kuashat atinai, tuja niina uchiji wegantunmayanash kuashat uyujkatnaitjai. Ismaelak doce apu agtina nuna apaji atinai. Aatus nugka muunnum batsamsatin ainawai.
Untsu wi chichaman umikag nunak amina nuwem Sara yamai nagkamas tikich mijan jegatta duwi Isaakan uchigmatjamkatta nujai umiktatjai”, tiuwai.
Nuna aatus Apajuí Abrahamjai chichas ashimak, wakitkiuwai.
Nunik Apajuí wakitkimtai, nunú tsawantinig Abraham niina uchiji Ismaelan juki, ashí niina inake niijai batsamas akiinau aidaunash, tuja kuichik kayai sumakbau aidaujai, ashí aishmag niina aakjin batsamin aidaunak betekmas yajuak tsupijauwai, Apajuí tibaun imatiksag umiak.
Abrahamak noventa y nueve mijanji ajamu asa tsupimakui.
Untsu Ismaelnak trece mijanji ajamun tsupigkauwai.
Aatus tsupimatai ati tibaun Abraham umiak, nunú tsawantaik niina uchiji Ismaeljai tsupimakajui.
Ashí aishmag niina aakjin akiinkau aidauk, tikich nugkanmaya kuichik kayai sumakbau aidaujaí, betekmasag tsupimajajui.
Makichik tsawantai Abraham Mamrenum ikam encinar tutainum niina aakji waitijin etsa tajiajai eketun Tuke Pujuu wantintukui.
Abraham pagkas niimsatakama kampatum aents ijunun wainkauwai. Nunik wainmawaik wamak wejiuwai igkug jukitatus. Nunik jegantun tikishmag nijayin nugkan antig pujusa,
chichajak: “Mina Apujuh, wi amina eme anentsan tajame, wait aneasam wamak wepa.
Atumnash shiig awajtamkuig, yumi itagtuatajum tusan dawemin dijajatjime, dutikamtai numi wakenti bikintua juwi pujusjum machik ayamjatajum.
Atumek dekas wi atumin inakmin pujag nuwi taugme. Nuniku asagmin atum yuwatnun wi amastajime. Nunú yuwajum ichichmamjajum wetajum”, tiuwai. Tama dita aínak: “Ayu, ame tame duke ati”, tiajui.
Tusa tiagmatai Abraham niina aakjin waya nuwe Saran chichajak: “¡Harina pegkeg diisam veinte kilo jukim wamkesam pag najanata!” tiuwai.
Tusa ukuak, tupikaki toro tsakat batsatun jegantun duwegman etegka, niina inake aidaun chichajak: “Juju maajum wamak inagtujuatajum”, tusa tima ditashkam imatiksag umikajui.
Dutikawagmatai Abraham baka muntsuji ijugbaun, kantekujai, neje inajuamun aatus juki ejeentun apujtusui. Dutikam nuna numi wakentin pujusag yuwagtai, dakak pujau.
Nuna yuwawag inagnakag Abrahaman iniinak: “¿Amina nuwem Sarash tuwi pujawa?” tama Abraham ayaak: “Au aaka awi pujawai” tau.
Tusa timatai nuwiya makichik chichaak: “Tikich mijan atata duwi ataktu tajuan ijagsattajame, tujash nunú tsawantinig amina nuwem Sara uchiji ajittawai”, tiuwai. Tusa tutai Sara aaknum Abrahaman ukujin waitinum wajasa, antu wajau.
Tuja Abrahamak Sarajaig shiig muumpakiaju ainawai, nuadui Sarak nantutin nuwauch jau aina nunash nagkankau aajakui.
Nunin asa dita chichainamun Sara antuk, nigki anentaimas dushiak: “¿Wi mina aishjujai shiig múuntuch wajasag nunash, wajuk mina aishjujaish wakejunikan pujusnuk uchigmaktaja?” tau.
Tusa tabaun Tuke Pujuu antuk Abrahaman chichajak: “¿Wagka Sarash dushiawa? ¿Nigka dekaskeap tawa, tuja wi múuntuch ataish, Apajuíyap sujustatua tumainchauk dekapea?
¿Apajuí makichik waji tujinka dutiktsuk idaimainush awak? Tikich mijan atata duwi amina ijagsatasan ataktu tajuattajame. Nunú tsawantin Sara uchiji ajittawai”, tiuwai.
Tusa tutai nuna Sara antuk senchi ishamkauwai, nuniak dekas tsanugtajai tusa chichaak: “Wika dushigchamjai”, tau. Tusa tutai Apajuí ayaak: “Wika dekajai ame dushiamunak”, tiuwai.
Nuna tusag ijag aidau Sodomanum shimutai, Abrahamshakam ditan kumpama ishiaktatus uyuniuwai.
Nunitai Tuke Pujuu anentaimas: “Dekas wi dutikattag nuna pachisan Abrahaman ujaktajai,
wagki niig dekas kuashat aents agtina nuna apaji atatui. Nuigtushkam wi niinak, aents ashí nugkanmaya aidaunmayash ima niinig pegkegnum yumigkiam atinme tusan anagkuawaitjai.
Wi niinak etegkauwaitjai, ashí niina uchiji wegantu aidaunash mina chichamjun jintintuati, dutikam minák umigtuktinme, nuninak ima pegkeja nunak takastinme tusan. Nuna aatus uminakui, wi anagkuawaitag nunak imatiksanuk umiktatjai”, tiuwai.
Nuna tusa Tuke Pujuu chichaak: “Aents yaakat Sodomanmaya, nuigtu Gomorranmaya aidauk ayatak pegkegchauk tikima shiig katsek ainawai tabaun antajai.
Nuadui wi yamai wejitjai ditan, núnikan dekaatjai ditá pegkegchauji shiig múuntai tabau minai wajuta dusha dekaskeashit”, tau.
Tusa jimag aents Sodoman wejutai, Abraham Apajuíjai ukuunum juwakui.
Nunik Apajuín jegantun iniak: “¿Aents pegkegchaun takau aina nunú ijinkumesh, pegkejan takau aina nujai ijinattamek?
Tuja namputchawame cincuenta aents pegkegchaun takaschau aidau yaaktanum batsatkuish, ¿nunú batsataigkik yaaktash tsaiktatam, atsa tsagkujashtatmek?
¡Aents pegkegchaun takaschau aidauk, pegkegchau takasu aina nujai ijumjamek pegkegchaun takasua numamtukek ijinmaitsume! ¡Dekas wait aneasam dutikawaipa! Amek Apu chicham epegkin asam ashí nugkanmaya apu aina nuna Apujiyaitme, nuadui, ¿aents pegkegchaun takaschau aina duka ayamjukchattamek?” tiuwai.
Tusa tama Tuke Pujuu Abrahaman ayaak: “Cincuenta aents pegkeg yaakat Sodomanum pujaun wainkanuk, dita tsagkujakun ashí tikich aidaunash tsagkujattajai”, tiuwai.
Tusa timatai, ataktushkam Abraham Apajuín chichajak: “¡Wait aneasam tsagkugtugta! Amek Apajuíyaitme nuniaminig wika aents wainkauchitkun juna iniajame.
Tujash namputchawame cuarenta y cinco aents pegkejam akuish, ¿ashí yaaktash tsaiktatmek?” tama Apajuí ayaak: “Atsa, cuarenta y cinco aents pegkejam akuishkam ijinashtatjai”, tiuwai.
Awentsag Abraham Apajuín iniak: “Namputchawame ¿ima cuarentak akuish itugkattame?” tau. Tusa tama Apajuí ayaak: “Atsa cuarenta pegkejam pujakuish tsaikchattajai”, tiuwai.
Tujash Abraham ataktu awentsag iniak: “Apuh, wi kuashat iniimkuish, wait aneasam kajegtukaipa. Tujash ¿treinta aentskesh pegkeg akuish, itugkattame?” tau. Tama nii ayaak: “Treinta aents pegkeg yaaktanum pujakuishkam yaaktanak tsagkujattajai”, tiuwai.
Tusa timatai nuigtushkam awentsag iniak: “Mina Apujuh, wika aents wainkauchitkun aajan iniajame. Tujash, ¿ayatak veinte aents pegkeg akuish itugkattame, tsaiktatmek?” tau. Tama nii ayaak: “Veinte aents pegkeg akuishkam, yaaktanak tsaikchattajai”, tiuwai.
Tuja nuigtu iniak: “Mina apujuh, wait aneasam kajegtukaipa, yamaik inagnamun iniastatjame, nuigtu awagkin iniaknuk waitkaschattajame. ¿Tujash ayatak diez aents pegkeg akuish itugkattame?” tau. Tama nii ayaak: “Diez aents pegkeg akuishkam, yaaktanak tsaikchattajai”, tiuwai.
Juna aatus Apajuí Abrahamjai chichas ukuak, weuwai. Nunikmatai Abrahamshakam niina aakjin wakitkiuwai.
Etsa akagai Apajuín aentsji nayaimpinmaya jimag yaakat Sodomanum jegawajui. Tuja Lotchakam yaakat tentea apakbaunum nuna waitijin, aents ijunajaku aina nuwi eketu. Nunik eketu niimsatakama jimag aents minidaun wainkauwai. Nunik wajaki wejiuwai igkugtatus. Nunik jegantun tsuntsuma nijayin nugkan antig pujusui.
Nunik chichaak: “Mina apug aidauwah, wika atumin inakegaitjai, nuadui wait aneasjum mina jegajui wayatajum, nunikagmin wi dawemin dijajatjime, dutikamtai mina jegajui kanagjum, kashin kashikmasjum wetajum” tau. Tama dita ayaak: “Atsah, nunikchattaji, juwi agá pujusa tsawagtatji”, tuidau.
Tusa tiagtaishkam: “Atsah, wait aneasjum tiigpa”, tusa imatjau niina jeen awayatatus. Tusa imatjam ayu tusag Lota jeen wayawajui. Nuwi wayawagmatai, Lot inamjamtai yutai pegkejan umikajui dita yuwatnun. Dutikak levadurajai pachimtsuk pag inajuamun yuwawajui.
Nuna yuwawag eke kajinatsaig, Sodomanmaya ashí aents aishmag aidau, datsa aidaunum nagkamas múuntuch ai aidaujai, jeganak tenteawajui.
Imanikag senchi pampaidau, imatuinak: “¿Tuwi batsatua aents amina jemin utsaanama dusha? ¡Wamak jiikta! ¡Dita aikatasa wakegaji!” wajaidau.
Tusa imatiagtai ditajai chichastatus Lot jiintuki, waitin shiig epeni tuntupek wajas,
ditan chichajak: “Mina kumpag aidauh, wait aneasjum atum anentaimjum duka dutikawaigpa, shiig pegkegchauwai.
Juwi mina nawantug jimag aentsun takashtai pujawai, auna jiigkitjime, dutikamtai atum wakegamu umiktajum. Tujash juju aents aidauk aikawaigpajum, wagki ditak wi ipaamu ainawai”, tau.
Tusa tutai dita aínak: “¡Amek menasta! Ame iina apuji najaneamek juka aikawaigpa tusamek tikich nugkanmayayaitkumek tukagtumaitsume. ¡Yamaik, amina dita dutikmainaitag nuni senchi dutikattajame!” tusag Lotnak suwimaidau waitijin tegagkatag tusag.
Imatikiagtai jimag aents nayaimpinmaya Lota jeen waya pujau waitin ujainiag kuntujin etsaptiag Lotnak japiki waitin ujati awayak waitin epeniuwai.
Dutika agá ijununak ashí datsa aidaunum nagkamas múuntuch aidaujai wainmachu emakui, dutikawajam waitin wainkatatus egai egainakua yawekajui.
Nuna dutikawag, nunú ijag aidau Lotan chichajuinak: “¿Tikich pataim aidaush juwish ajutjamtsumek? Nuniakuig amina uchijum aidau, nawanjum aidau, nuigtu nawanjumin aishi atin aidaushkam, ashí aminu aidau juju yaaktanum atsuak duka ashí yajuakam atushat tupikakta.
Juju nugka juka tsaiktatji, juju yaaktanmaya aents aina juna pegkegchaujig shiig kuashtai, iman asamtai Tuke Pujuu awetamaji tsaiktajum tusa”, tiuwai.
Tusa tima Lot niina nawanji aishi agtinun ujaktatus weuwai, nunik ditan chichajak: “¡Wamak nantagjum juju yaaktanum pujutsuk jiinjatajum, juju yaaktanak Apajuí tsaiktatui!” tau. Tusa tamaitak, wainkas tuu wekagatai tuidau asag antugkachaju ainawai.
Nuniaig tsawau asamtai, Apajuí aentsji ángel nayaimpinmaya aidau Lotan chichajak: “¡Wamkesam nantakim amina nuwem nuigtu jimag nawanjumea nujai jukita! Juju yaaktanmaya aidau suwimak suwaku tsayajin atumesh jakatag tachakjumek”, tau.
Tusa tamaitak Lot emetnatai, ángel aidau, Tuke Pujuu niina wait anenjau asamtai, japikiag jiikiajui. Tuja nuwenashkam nawanji aidaujai jukiag jiikiajui, wagki yaaktan ukumtikiag uwemtijatag tau asag.
Dutikawag yaaktan ukumtikiag makichik ángel chichajak: “¡Wamak tupikakum uwemjata! Ukuujum diisaipa, tuja juju paka aina juigkik makichkish wajatash wajantaipa, ayatak mujanum wetá jakatasam wakegashkumek”, tiuwai.
Tusa tama Lot chichaak: “¡Atsah, mina apug aidauwah, tikima nunak nunikchattajai, wait aneasam antugtukta!
Atum minak wait anenjugjum jakai tusajum jiigkiugme, tujash wika tikima mujanmak wemaitsujai, wagki nuni wekagai juju yaakat tsayamu minash amaintuk mantuawai tajai.
Untsu tikijua juwi yaakat piipich awa atú tupikaumainaitjai. ¡Wait aneasam ayu tujutta, yaakat piipichia awi pujusan uwemjatjai!” tau.
Tusa tutai nuwiya makichik ángel ayaak: “Ame segatam nunak antugkajame duka imanisag uminkati. Nuadui au yaaktanak tsaikchattajai.
Tujash ¡wamak wetá! ¡Juwi pujutsuk ame tame nuwi wetá! Wagki ame eke jegatsminkik juju nugkanak tsaikchattajai”, tiuwai. Nuadui nunú yaaktan daajinak Sóar adaikauwai.
Tuja tsawak etsa puwau jiinai, Lot Sóarnum jegau ai,
Tuke Pujuu nayaimpinmayan jii azufre tawa nujai pachimjamun yaakat Sodomanum Gomorranmashkam yutumtijauwai.
Dutika, ashí aents nunú yaaktanum batsataidaunak ijinauwai, nuigtushkam nugka paka weajunum batsatun ashí ajak aidaujai ijinauwai.
Untsu Lota nuweshkam niig wegayatak, ukujin ayampas diikma, wee najanea wajasui.
Nuna Apajuí tsaiku ai kashikmas Abraham nii Tuke Pujuujai chichaaku wajasbaunum weuwai.
Nunik nuwi jegan wajas Sodoman Gomorrajai diistakama ashí nugka paka aidauk yaakat aidaujai nagkamas ekemaka tsaikbau asa, senchi bukuiti jiinak yujagkim akijua atatman wainkauwai.
Aatus Apajuí yaakat nugka pakanum aajaku aina nuwi Lot pujujakua nunak ashí tsaikui. Tujash Apajuík Abrahamnak kajimatkichui. Nuadui niina yachi uchiji Lotan jiiki uwemtikjauwai.
Lot Sóarnum pujutan ishamak jiinki mai nawanjin juki mujá weuwai. Nunik nuwi waa pagkakunum kampatuma duka nunisag utsanawag batsamsauwai.
Nuwi pujus makichik tsawantai Lota nawanji emkau kai ekeun chichajak: “Iina apajig muumpakni, tuja tuke nunitai asamtai aishmag nuwan nuwatin aina dutika iina nuwatjamainuk juwig makichik aishmagkesh shiig atsawai.
Nuniau asamtai dekas iina apaji enamkami, dutika enamka niijai ankami. Nunika iina apaji uchiji jukimi”, tiuwai.
Nuadui nunú kashia duik apajin vinon aajag enampek aepes, nawanji emkau iyanti niina apajijaig ankauwai. Tujash apajig nawanji tepesa nantaki wegaunakesh machikish dekapjachui.
Nunik tsawag, kai emkau ekeun chichajak: “Wi yamai kashi iina apajijai ankamjai, tuja yamai kashia duwi ataktu enamkami, dutika ameshkam niijai ankata; aatsa mai iina apaji uchiji jukishpash”, tau.
Tusag nunú kashia duwi ataktu enamkag aepes, nawanji ekeu iyanti niishkam niina apajijai anik ukukiuwai. Tujash Lotak nawanji tepes nantaki wegaunakesh machikish dekapjachui.
Nunik batsamas Lota nawanji mai ejapjukui, niina apajinunak.
Emkau uchigmakui uchi aishmagkun, dutika adaikauwai Moab. Nuwiya jiinjauwai Moab aents aina duka.
Tuja ekeushkam uchigmakui aishmagkun dutika adaikauwai Ben-amí. Nuwiya jiinjauwai Amón aents aina nunú.
Abraham nii pujamun ukuak Néguev nugkanum weuwai. Nunik nuwi jegaa yaakat Cades, Shur nugkajai niinis awa nuwi ejapena yaakat Guerar tawa nuwi pujusui.
Nuwi jegaa pujus niina nuwen, juka mina ubajui, tiuwai. Timatai Abimelec Guerar nugkan Apuji niina aentsjin awemauwai, Sara utugtitajum wi nuwatkatjai tusa.
Tusa timatai itajuawajui, dutikawagmatai kanittaman kajanum Apajuí chichajak: “Anú nuwa jukium duka aishintin jukiume, nuadui amek jakattame”, tiuwai.
Tusa tama eke nuwajaig tsanigchau asa, chichaak: “Mina Apujuh, ¿eke wi nuwan dutikachu aigkik mantuatag tame?
Abraham chichaak juka mina ubajui tujutmae, nuwashkam dutiksag mina ubajui timae, nuadui uyumat aneakas wika jukimjai, tujash pegkegchaunak dutikachjai”, tiuwai.
Tutai Apajuí kajanmak ayaak: “Wika shiig dekajai ame pegkegchau dutikachum nunak. Nuadui ame nuwa antigkam mina emtijui tunamajaim tusan wika aminak idaitsugme.
Tujash yamaik, anú nuwak awagkim aishi susata, wagki niig mina etsegtugkati tusa etegkamui. Nuniau asa amina pachipas mina segatti jatsuk pujusminum. Untsu awagtutsuk pujakmek duka dekas ashí aents amina jemin batsata nujai jinattagme”, tiuwai.
Tusa Apajuí ujakam, kashikmas Abimelec nantaki niina inake aidaun untsuka ikaunman, niina kajanum tibaunak ashí ujakui. Nuna antukag senchi ishamkajui.
Nuna etsejuk Abrahaman untsuka itan chichajak: “¿Amesh wagka jutikagtame? ¿Wisha aminash wajinma pegkegchau awajkamu asamea mina jegajuish tudaush ibaush itagtuaume? Juka tikima jutikdaichatia”, tusa
awentsag chichajak: “¿Waji anentaiyaiya jusha jutikagtame?” tau.
Tama Abraham ayaak: “Wika juiyag makichkish Apajuí nemagchaus ainawa timajai. Tau asan ishamkagtakun mina nuwajui tichamjai, wagki mina mantuinak duwajun jujutkinum tusan.
Tujash auk dekas minak ubajui. Wagki niig mina apaju nawanji asa, tujash mina dukujuig akiinachui, nuadui wika nuwatkauwaitjai.
Apajuí chichagtak: ‘Amina apa jeen pujam duka jiinkim wetá’ tujutmatai, Saran chichagkun makichik yaaktanmakesh jegakuik mina ubajui tujutta tusan tiuwaitjai”, tiuwai.
Tusa tutai, Abimelec Saran awagtuki susauwai. Dutikak nuigtushkam uwig aidaun, baka aidaun, aents wainka inatai aishmag aidaun, nuwa aidaujai susauwai.
Dutika chichajak: “Nijah, juju nugka juka ashí mina nugkajui. Tuwi ame ima shiig pujumain dekapeame, nunú etegkam nuwi pujusta”, tiuwai.
Nuna tusa Saranashkam chichajak: “Wi amina umaimin susag duka mil kuichik plata najanamu akikega imanun susajai. Nunuwai ii pegkegchau takaschamunum tikich aents aidaunmash ayamjumaktina duka. Tuja makichik aentskesh pegkegchaun chichagtamainuk atsutnai”, tiuwai.
Nuadui Abraham Abimelekan pachis Apajuín tsagkujata tusa segauwai. Tusa tima Apajuí Abimelekan etsagag, niina nuween, nuigtushkam niina inake nuwa aidau, nuwi batsatunak uchi uchigbau atinme tusa ashí etsagakui.
Wagki Apajuí Sara jukimunum niina ayamjak, ashí nuwa Abimelekan jeen batsamin aidaunak uchin uchigmakchamin emaku asa, nunak etsagaak ataktu uchigbau emakui.
Apajuí Saran anagkuamunak imatiksag umikui.
Nuadui Sara ejapjukui. Nunik muumpatnum Abrahaman uchijin aishmagkun uchigmatkauwai. Uchik Apajuí chichaak nunú tsawantin akiinattawai tibaunak imanisag akiinauwai.
Nunikmatai Abraham uchiji daajin adaikauwai Isaac.
Nunú uchi akiina ocho tsawan ejematai, Apajuí tibaun umiak uchiji katiuchijin chuchuken tsupigkauwai.
Abragnak cien mijan ajamu ai niina uchiji Isaac akiinauwai.
Nunikmatai Sara anentaimas: “Apajuí minak dushimtijuje shiig aneasti tusa, nuadui wi uchigmakbaun ashí aents aidau dekawajag shiig aneenak dushijagtin ainawai”, tiuwai.
Tuja nuigtushkam Sara anentaimas: “Makichik aentskesh minak Abrahamnap uchin uchigmatkattawa tusa tujutiuk atsawai. Tujash yamaik muumpatnum uchigmatkajai, niishkam múuntuch wajasu ai”, tiuwai.
Isaac muumpak muntsun tsujagkauwai. Nunikmatai Abraham yutain kuashat umika uchijin jiistamjuauwai.
Nuna imatikiagtai, Abragkan uchiji egiptunmaya nuwanum akiinauwa nunú Isaakan kajejak, pegkegchaun chichajun Sara antukui.
Nunik Abrahaman chichajak: “¡Juju nuwa inaka juka uchijijai jiiki awemata! wagki uchi inaknum akiinauwa duka mina uchijua jujai betekak amina wajijum aina nunak jumaitsui”, tiuwai.
Tusa tama Abraham senchi wake besemag anentaimsauwai, wagki dushakam niina uchiji asamtai.
Tujash Apajuí niina chichajak: “Juju uchia nuig, tuja nuwa inaka anuishkam imanikmek anentaimsaipa. Sara tujama duke umikta, wagki amina uchijum Isaakai uchi akiinak weagtina nunú ame wegantuk agtinai.
Tujash amina uchijum inaknum akiinauwa nuwiyanashkam amina uchijum asamtai, kuashat ikauntuka ai yaakat múun wajastinai”, tiuwai.
Tusa tima Abraham tsawag kashikmas, pagkan juki nuigtu duwap apagbaunum yumin aimjuk Agaran susauwai. Agaran aentsek, uchiji Ismaelnashkam susa kumpama, awemauwai. Dutikam Agarchakam niina uchijijai uwejush Beersheba nugka jega atsamunum wainak wagaka wekagu.
Nuwi wekagas yumi jukimujin amuekamtai, uchijinak numi wakentin awayag aipkiuwai.
Dutika aepeak, nigka tupaan ekemas anentaimas: Mina uchig jau waintanak dakitajai, tau. Nunik eketai uchijishkam buutu.
Nunik uchi buutun Apajuí antugkauwai. Nunik Apajuí ángel tumain Agaran chichajak: “¿Wagka Agarah amesh aniame? Ishamkaipa, Apajuí uchi buutun antuke.
Nuadui wamak weme uchi jukim akuptsuk takusta, wagki anú uchia anuiyan wi kuashat aentsun uyujkatnaitjai, dutika ai shiig kuashat agtinai”, tiuwai.
Nuna tusa Apajuí Agaran yumi pukini jiinun iwaintukui. Dutikam Agarchakam yumi aimtai duwap apagbaun juwakug weji yumin aimak itanta, uchin aajui.
Aatus Apajuí uchinak yaigkui. Dutikamu asa tsakaja uwegshunum nugka Parán tutaya nuwi pujusui. Nunik nunú uwegshunum pujaun niina dukuji egiptunmaya nuwan egatuk nuweauwai. Tuja nigka shigki apunbaunum shigki etsakamu ekenka nagkimtain shiig yacha aajakui.
Nunú tsawan aajakua duwi Abimelec niina suntaji aidaun apuji Ficol aajakua nujai uyunis Abrahamjai chichastatus weuwai. Nunik jegawag Abimelec Abrahaman chichajak: “Ame ashí takam nunak Apajuí yaimpa duka dekaji.
Nuadui, Apajuísh antugtamai minash tujutta. Juju nugka juwi mina uchig aidaush, ame uchijum wegantu aidaush wi amijai shiig awagdayag aiksamek shiig awajkatnujum pachisam tujutta”, tiuwai.
Tusa tama Abraham ayaak: “Ayu, Apajuísh shiig waitui, wika ame tujutam nunak imatiksanuk umiktatjai.
Dutikatin asamtai ame amina inakem aidau yumigmatan jukiu aina nunú awagtugkita”, tusa tiuwai.
Tama Abimelec ayaak: “Achah, wika nunak makichkish dekatsjai, amek minak: Juka mina yumigmatjui, tusamkesh tujutchauwaitme. Wika yaki yumigmatnash jukiuwaita nunak yamaikish dekatsjai”, tiuwai.
Timatai Abraham uwig aidaun, baka aidaujai juki Abimelekan susauwai. Dutika nunú tsawantinig mai chichaman umikajui.
Nuna umikag Abraham siete uwijan juki akanak awajsauwai.
Tama Abraham ayaak: “Juju siete uwijan amaajam nunú jukim dekattame wi juna yumigmatan tainiuwaitag duka”, tiuwai.
Nuadui nunú dutikamunum nuna nugka daajin Bersheba adaikauwai, wagki nunú nugkanum chichaman umikaju asag.
Dutika chichaman bershebanum umikag, Abimelec Ficoljai filisteo aents aidaun nugken wakitkiajui.
Nunik wakitkiagmatai Abraham numi tamarisco tutain bershebanum ajauwai. Dutika nuwi Apajuí Tuke Pujuuwa nuna daajin adaitus emematiuwai.
Aatus nuwi filisteo aents aidaun nugken Abraham kuashat tsawan pujusui.
Kuashat tsawan asa, Apajuí Abrahaman niiyai kajinas anentaimak dekaskeapi tabaujin dekapsatatus niina daajin adaitus untsukui. Tusa untsuam nii ayaak: “Juwi pujajai”, tiuwai.
Tutai Apajuí chichajak: “¡Amina uchijum makichkiuch asamtai, senchi aneam nunú jukim niijai Moria nugkanum wetá! Nuwi jegam wi mujan iwaintuktatjam nuwi uchijum maa apeakum mina emematjita”, tiuwai.
Tusa tima tsawak shiig kashikmas nantaki, nii ekemi wetinun burronum patai umika ukuak, chigkimin jigka umik nunú burronum pataja jukiag Apajuí nuwi wetá tibaunum niina uchiji Isaakan juki, nuigtu jimag inaken juki weuwai.
Nunik we wenakua kampatuma juna tsawampag wesa diikma, atushat nii jegatnujin wainkauwai.
Dutika nuna wainak, Abraham niina inake aidaun chichajak: “Atumek juwi burro kuitamkujum juwaktajum. Nuniagmin wi mina uchigjai wetajai, núnikan niijai Apajuín emematin ukuakun taatjai, nunikmatai wakitkiagmi”, tiuwai.
Nuna tusa Abraham chigkimin niina uchijin aentsek tuja ekemaktinun jii akaamun kuchiijai nii juki, niina uchijijai weuwai.
Nunik wesag, Isaac apajin iniak: “¡Apawah!” tiuwai. Tama nii ayaak: “¿Waji wakegame uchuchih?” tau. Tusa tama Isaac chichaak: “Jii juki, chigkimish umika wegaji. Tujash ¿tuwi pujawa uwig aishmag tsakat maa apeaku Apajuí ememattinush?” tau.
Tutai Abraham ayaak: “Apajuí uwig aishmag tsakatan sujamsattawai, nunú maa apeaku nigka ememattatji”, tiuwai. Aatus tusa uchijijai tsanias wegau.
Nunik Apajuí tibaunum jegantag, nuwi Abraham kaya ekenag najanauwai kuntin patasa apeaku Apajuí ememattinun. Dutika chigkimin patag nuadui niina uchiji Isaakan achika jigkag juki patainiuwai.
Dutika patai uchijin maatatus kuchiijin jutatman,
Apajuí ángel tumain nayaimpinum pujus untsuak: “¡Abraham! ¡Abraham!” Tama nii ayaak: “Juwi pujajai”, tiuwai.
Tutai nii chichajak: “Uchigmek makichkish antigkaipa. Ame Apajuí ima senchi umijam nunak yamaik dekajuajame, wagki, amina uchijum makichkiuch aigkish, sujimtsuk mina sujustasam umiku asamin”, tiuwai.
Tusa tima niimsatakama, uwig tsakat aishmag numi kanawen niina kachujin tutinak wajaun wainkauwai. Nunik uchijin maatag tabaun idayak, nuna weji achika juki maa nuna nejen ashí apeak Apajuín emematiuwai.
Nuna dutikau asa Abraham nunú nugka daajin: “Apajuík atsumamun sukagtawai” tuu adaikauwai. Nunú tibaunum yamayajuikish: “Apajuík mujanum atsumamun sukagtawai”, tinu ainawai.
Tuja awentsag Apajuí ángel tumain nayaimpinmaya Abrahaman untsuka,
chichajak: “Tuke Pujuu chichaak juna timae: ‘Amek wi tabau umiakum amina uchijum makichkiuch aigkish sujitjukchau asamin, wiki wi chicham umiktinjun tumamjai’ tujamui.
Aminak dekas pegkegnum yumigsattajame: Ame uchijum wegantuk yaya nayaimpinum ayá iman, nuigtu kayam nayantsanum ayá iman agtinai. Ditak shiwaajinash tuke depetin agtinai.
Aents ashí nugkanmaya aidauk ame uchijum wegantu agtina nuna daajin pegkegnum yumigkiam agtinai, wagki ame wi tabau intimjuttsuk umiku asamin”, tiuwai.
Tusa tima Abraham Isaakjai wakitkiuwai niina inake batsakbaunum. Nunik jegantag ditajai betek waketug bershebanum jegawajui. Nunik nuwi Abrahamak pujusui.
Nuwi kuashat tsawan pujus, Abraham niina yachi Nacoran nuwe Milcá, niina aishinak kuashat uchin uchigmatkauwai tabaun dekauwai.
Iwaijig Us daagtinai, nuwi patatkauwai Buz, nuwi patatkauk Quemuel, tuja nunuwai Araman apaji.
Untsu Quemuelai patatkau aidauk Quésed, Hasó, Pildas, Idlaf, Betuel aatus ainawai.
Betuelan nawanjiyai Rebeca. Juju ainawai Abrahaman yachi Nacor niina nuwe Milcáyai ocho uchin akiinkauwa nunú.
Tuja nuigtushkam niina ikaa nuwe Reumá aajakua nuwishkam akiauwai: Teba, Gáham, Tahas, Maacá, aatus, tusa tabaun dekauwai.
Sara cientoveintisiete mijan pujusui.
Nunik yaakat Quiriat-arbá, Hebrón tuuta awagmatia nuwi Canaán nugkanum pujus jakauwai. Nunikmatai Abraham Saran aneak buutiuwai, nunik kuashat tsawan anentaimak pujusui.
Nunik nuwe jakamtai aepes pujau ukuak, hitita aents aidaun apujijai chichastatus weuwai.
Tusa tama makichik nuwiya ayaak:
“¡Apuh, wait aneasam antugkagtukta! Jutii ainag nuwiyamek ametme dekas Apajuí etegkamumek. Nuadui iina ukumataiji dekas pegkeg aina nuwi nuwemik ukusta. Makichkish jutii ainag juwiyag ukumatain sujitjamainuk shiig atsawai”, tiuwai.
Tutai Abraham wajaki hitita aents aidau emtin ditan eme anentus tsuntsuma wajas pagkainiuwai.
Nunik chichaak: “Atumesh mina duwag jaka nuna ukusti tusa wakegakjumek Efrón Sóharan uchijiya nuna ukumatai awa nunú segatjitajum.
Tutai Efrón hitita aents nii nuwi pachitkau asa, nii wegantu aidaush ijunbaunum, ashí aents yaaktan waitijin utsaanaidaush betek antuinamunum chichaak:
“¡Atsah, mina apujuh, wait aneasam antugtukta! Wi yamaik ashí mina pataag aidaush antuinamunum tajame: Au nugkak ame jukita amina amaajame, tuja waaya aushkam aminu ati, nuwi amina nuwem ukusta”, tiuwai.
Tusa tima Abraham aents nugkentin ijunbaunmanini ataktu tsuntsuma pagkainiuwai,
nunik dita emtin Efrógkan chichajak: “¡Wait aneasam antugtukta! Wi kuichkin nugka akiken amaag duka wait aneasam jukita. Dutikawamin wisha anentag mina duwag jajutka nunash ukustajai”, tau.
Tama Efrón Abrahaman ayaak:
Tima nunak antusag Abraham Efrón hitita aents aidaun emtin imaan akikai tibaunak imatiksag kuichkin juki akikmakui.
Dutikau asa, Efrógkan nugke Macpelá Mamrenum etsa minitaiya nuni awa nunak ashí niinu emauwai. Tuja nuigtushkam nunú nugkanum waa aunak, ashí numi múun aidaujai,
ashí Abrahamdauk wajasui. Tuja Abraham nugkan sumakua nunak hitita aents aidau emtin nuigtushkam tikich aents nunú yaaktanum utsanaidaush antuinamunum sumakui.
Nuna ashí umika, Abraham niina nuwe jakaun juki, Mamrenum wajasa diyam etsa minitainini Hebrón tutai Canaán nugkanum waa Macpelánum awa nuwi ukusui.
Aatus nunú nugkak, waajai, hitita aentsun nugke aajakun, Abraham sumakua duka, niina ukumatai wajasui.
Abrahamak shiig múuntuch wajasui. Tuke Pujuu niinak ashí pegkegnum yainkui.
Makichik tsawantai Abraham niina inake chichintan, ashí niina wajiji aidaunash kuitamin atinaitme tusa tibaun untsuka chichajak: “Amina uwejum mina bakuju wakentin yununkata, wagki ame chicham umiktinjum dekaskenum tujuttin asam,
nunikam Tuke Pujuu Apajuí nayaimpinum nugkanmashkam inamna nunú antugtamai, ame chicham umiakum mina uchig canaágnum wi pujag juwiya nuwan nuwatkai tusam kuitamkatnujum pachisam tujutta.
Juwiya nuwak egattsuk, mina nugkajui weme mina pataajuiya Isaaka nuwe atin egatkata”, tiuwai.
Tusa tama niina inake ayaak: “Ayu, tujash nuwa wijai minitan dakitakuish ¿wisha utugmainaitja? ¿Amina uchigmin jukinuap ame pujaum ukukiuwaitam nuwi eman nuweattaja?” tau.
Tama Abraham ayaak: “¡Atsah, mina uchijuk awi jukimek emaipa!
Tuke Pujuu Apajuí nayaimpinmayaya nunú mina pataju nugkeen mina apaju jeen pujai jiijak, mina, tuja mina uchijun uchiji wegantu agtina nunú batsamsatnun susatjai tusa juju nugkan anagtuauwa nunú Apajuí niina aentsjin nayaimpinmayan emtikak awemattawai. Nuadui mina uchijun nuwe atinuk nii yaimpasmatai juki itaattame.
Untsu nuwa amijai minitan dakitakuig, wi tajam duka amek agkan juwaktatme. Tujash ¡makichkish mina uchijuk awi jukimek emaipa!” tiuwai.
Tusa tima nunú inak niina apuji Abrahaman bakui wakentin uwejen yununak pujus chichaak: “Dekas ame mina tujutam nunak imatiksanuk umiktajai”, tiuwai.
Nuna tusa niina apuji wajiji aidaunmayan, shiig pegkeg aidaun etegkeg nuwa susatnun, tuja nuwa patayi aidau susatnunashkam jukiuwai. Dutikak nuigtushkam niina apuji tagkujinian diez camellon jukiuwai. Dutika juki Mesopotamia nugkanum Nacora yaaktajin weuwai.
Nunik wea weakua yaaktanum jegauwai, tujash eke wayatsaig etsa akagu. Nuniai nuwiya nuwa aidau yumin aimainak yumigmatnum shimuidau. Nuninai nunú inakshakam camello aidaun ayamtikak yumigmatnum ayaunas batsasui.
Dutika nuwi wajas Apajuín aujak: “Mina apujun Abrahaman ememattai Apajuí Tuke Pujuuwah, wait aneasam yamai mina apug Abraham wait anenjata, dutikakum minash shiig pegkegnum wekaegas wakitkiti tusam yainkata.
Tuja juwiya nuwauch aidau yumin shikinak mininai, juju yumigmata juwi ayaumsan pujustajai.
Nunikan pujai nuwauch yumin shikika waketkui: ‘Wait aneasam anú yumi aimka juki weam nunú apusam shikisam ajampusta uwagtajai’ tai, nii aijak: ‘Pai uwagta, nuniakmin amina camellojum aidaunash aaktajai, tusa tujuttata nunú, dekas Isaaka nuwe atin ame etegkamu ati. Nunú betek uminkamtai, ame mina apug wait anentamunak shiig wika dekattajai’ ”, tiuwai.
Tusa Apajuí augbaun eke ashimtsaig, makichik nuwauch yumi aimtain yanas minaun wainkauwai. Duka Rebeca Betuela nawanji aajakui. Betuelak Abrahama yachi Nacoran uchiji Milcáyai akiamu aajakui.
Rebecak shigmauch, nuigtush makichik aentskesh takaschamu aajakui. Nunú nuwa yumi shikitaijin apujus yumi aimak wakitki wetatman,
Abrahama inakeshkam tupikatki jegantun chichajak: “Wait aneasam, minash yumi machik ajampusta uwagtajai”, tiuwai.
Tusa tama: “Ayu uwagta apuh”, tiuwai. Nuna takug yumi aimtaijin apujus susauwai, dutikam niishkam uwajui.
Nunikmatai Rebeca chichajak: “Amina camellojum aidaunash yumin shikikan susatjai dita wakegamun uwagtinme” tiuwai.
Tusa waujus yumi aimka takakbaujinak tagku amutainum yajatua ukuak, tupikaki kuashta yumin shikika ashí tagku aidau umumainun aimjukui.
Imanitai inakak takamtak wajas dii wajau, dekas juwashit Tuke Pujuu etegkamush tusa nuna ejetatus.
Nuna susa iniak: “Wait aneasam tujutiah ¿amesh yana nawanjiyaitpa? ¿Amina apa jenish agkanchaukai wi mina aentsug aidaujai kanumainush?” tau.
Tusa tama nii ayaak: “Wika Nacor Milcáyai Betuelan akiauwa nuna nawanjiyaitjai.
Iina jenig atum kanumainuk awai, nuigtushkam chijichi camello yumainchakam kuashat awai”, tiuwai.
Tusa timatai nii Apajuí segamunak ashí imanisag uminkamtai, tikishmag pujus Tuke Pujuun emematak:
“¡Tuke Pujuu mina apug Abrahama Apajuíjig pegkegnum chichagtai atin ati! Dekas amek mina apug wait anentau asam anagkuamugmek umitskek idaisachume. Ame minashkam jinta inaktugsam, mina apug Abrahama patayin itajuaume”, tiuwai.
Aatus inak Apajuíjai chichaak pujai, Rebeca tupikaki niina dukuji jeen jegaa nuna pachis dukujin ashí ujakui.
Tusa etsegkamtai Rebeca umayi iwai Labán nunú aents yumi aimtainum ayaumas pujaun wainkatatus tupikaki weuwai,
wagki niina umayi kuntunum patakumtain dujinum nenataijai ayatak orok najanamu susamun wainkau asa. Tuja nuigtushkam Rebeca chichaak: “Nunú aents minak aatus tujutmae”, tusa etsejun antuku asa, nunú aents yumi aimtainum ayaumas camellojin batsas pujaun shiig wainkatatus wejiuwai.
Nunik jegantun, chichajak: “¿Wagka agaash pujame? Amek Tuke Pujuu pegkegnum yumigjamuitme, anui pujutsuk wegajai mina jegajui wemi. ¡Wi ame kanumainnak amina camellojum batsamsatin aidaujai umikmajai!”, tiuwai.
Tusa tima ayu tusa jega weuwai. Nunik jegamtai, camellonum waji aidau pataja ejegamun ashí Labán akaja ijumag duwi camellon ayujauwai. Tuja nuigtushkam yumin shikika nunú inakan, niijai yujaujai susauwai nawen nijaktinme tusa.
Nuna dutika, yutain inajuk umika apujtusui. Dutikamtai Abrahaman inake chichaak: “Eke wi chichaman tumain ajuta nuna amina ujatskek yumaitsujai”, tiuwai. Tama: “Ayu, waji tame tita”, tiuwai.
Timatai inak chichaak: “Wika Abrahaman inakegaitjai.
Mina Apug Abrahamnak Tuke Pujuu shiig kuashat pegkegnum yaigkui. Dutikak uwijan, bakan, platanash, oronash, inak aishmag aidaun, inak nuwa aidaujai, nuigtu camellon, burro aidaun aatus ashí susa wiakuch awajsae.
Tuja niina nuwe Sarashkam muumpatnum uchin uchigmatkabi. Mina apujuk niina wajiji aidaunak, juka mina uchigdau agtinai tiuwai.
Nunú mina apug wi chicham umiktinun chichagtak: ‘Mina uchiju nuwe atinuk Canaán nugkanum wi pujag juwiya nuwak egatkaipa,
juwiyag egattsuk dekas mina apaju patayin wetá, nunikam nuwiya mina uchiju nuwe amainuk egatkata’, tusa tujutmae.
Tujutkui wi ayaakun: ‘Mina apujuh, ¿tujash nuwa wijai minitan dakitakuish itugkattajah?’ timajai.
Tusa tai nii mina aijak: ‘¡Apajuín wi emematkun umijag nunú, niina aentsji nayaimpinmayan emtika awemattawai, wagki nii uyuntamsamtai pegkegnum wekaesamnum tusa! Duwi amek mina uchiju nuwe atinuk yupichu mina apaju patayinia jukittame.
Untsu ame mina pataajui jegaam nuwa sumamin sujitjamkagmataig, wi ame chicham umiktinun tajam duka agkan juwaktatme’, tujutmae.
Tusa tujutiu asamtai, yamai yumi aimtainum taa wajasan, Tuke Pujuu mina apujun Apajuíjiya nuna augkun: ‘¡Amesh dekas minash shiig pegkegnum wekagas nii dutikatag tabaunak betek umika wakitkiti tujutkumek yainkata!
Tuja nunú betek uminkuig wi yamai juju yumi aimtainum wajag juwi wajasan, nuwauch yumi shikik waketkui wi chichagkun: “Wait aneasam yumi shikikam machik ajampusta, uwagtajai”, tusan tai,
nii aijak: “Ayu, uwagta, nunikamin camellojum uwagtinnash shikigkatjai”, tusa tujuttata nunú dekas ati ame mina apujun uchiji nuwe atin egatkamuk’, tusan timajai.
Tusan Apajuíjai chichamunak eke ashimtsaig, Rebeca yumi aimtaijin yanaki midaun wainkamjai. Nunik yumi akaetuki shikika iwakmatai, wi niina chichagkun: ‘Minash wait aneasam yumi ajampusia uwagtajai’, timajai.
Tusa tai ayu tusa, yumi aimka juwamujin akaki apujus chichagtak: ‘Amea uwagta, nunikamin amina camellojum aidaunash yumin shikigkan aaktajai’, tusa mina yumin sujus idaitak, mina camellog aidaunashkam dutiksag susame,
dutikamtai duwi wi niina iniakun: ‘¿Amesh yana nawanjiyaitpa?’ tusan tai nii aijak: ‘Wika Nacoran uchiji Betuel Milcáyai akiinauwa nuna nawanjiyaitjai’, tujutmae. Timatai niina nujiin nenatain detuamjai, tuja nuigtu jimajan kuntunum patakumtain patakuamjai.
Nuna dutikan nuwig tikishmaja pujusan Tuke Pujuun emematmajai, wagki Apajuí mina apug Abrahaman ememattaiya nunú minak jintan inaktujus, mina apug Abrahama uchiji nuwe atinun niina patayi nawanji pujamunum itajuau asamtai.
Nuadui yamai atumesh dekaskenum tsanumtsuk mina apug Abraham tibaun ujajim nunú tujuttajum. Untsu atsa dutikmaitsujai takugminig wi anentaimsatjai wajinak dutikatja”, tiuwai.
Tutai Labán Betueljai niina ayaak: “Juka ashí Tuke Pujuu wakegamua nunuwai, nuadui iik ayu tusaikish, nuniachkuish atsa tusaikish tumaitsuji.
Tusa tutai Abrahaman inake tikishmag nijayin nugkan antig pujusui Tuke Pujuun emematak.
Apajuín ememati idayak, kuashat waji takatai akik aidaun, plata najanamu aidaun, oro najanamu aidaun, tuja jáanch nugkutai aidaunashkam juki Rebecan susauwai. Dutika nuigtushkam niina umayin niina dukujin aatus waji aidaun susauwai.
Nuna dutikai aents niijai uyuunis yujauk betek ijuntujag yutain yuwawag, umutnash uwajag kajigkajui. Nunik tsawainak nantakiag nunú inak chichaak: “Wisha yamai wakitkitjai mina apuju pujutaijin”, tiuwai.
Tutai Rebeca umayi dukujijai chichainak: “Eke yamaikik Rebecak jukipa, dakasta jutijai diez tsawan pujusti, nunik duwi atumjai weti”, tuidau.
Tujash inak ditan ayaak: “Nuigtuk minak emetjuawaigpajum. Tuke Pujuu minak pegkegnum wekaesati tusa tujutbaunum shiig umikjai, nuadui wika mina apuju pujutaijin wakitkitag tajai”, tau.
Tusa tutai dita aínak: “Jasta, Rebeca untsuka dekajuami wajintig”, tuidau.
Tusag Rebecan untsukag itan iniinak: “¿Amesh juju aentsjai wetasamesh wakegamek?” tama, nii aimak: “Ehe wetatjai”, tiuwai.
Tusa timatai Abrahama inake shimamunum Rebecan, tuja nuwa nii uchuch asamtai kui kuitamkawa tsakapajua nujai akupkajui.
Dutikainak, Rebecan pegkegnum yumigkinak aatus tiajui: “Iina umayi yamai akupkami: ‘Chah, ubajuh, ¡Amek shiig kuashat aentsun dukujimtai atin ata! ¡Nuigtushkam amina uchijum wegantu aidauk, ditá shiwaajin depetkatin atinme!’ tusa wakegaji”, tiajui.
Aatsa pegkegnum yumigjam, Rebeca niina inake nuwa aidaujai camellonum pekamiag, Abrahaman inake wetai niijai shiyakajui. Aatus Abrahama inake Rebecan juki wakitkiuwai.
Tuja Isaakak Néguev nugkanum pujujakui. Nuniayatak makichik tsawantai yumigmat “Iwaku pujuuwa nunú minak waitui” tutainum weuwai.
Nunak nunikui wagki tuke ayamak Apajuín aujak wekaesatatus. Nuwi wekagu pagkas niimsatakama camello miniagtatman wainkauwai.
Tuja Rebecashkam niimkama wainkauwai Isaakan, nunik camellonum eketu akaikiuwai.
Nunik akaiki inakan iniak: “¿Aush yaita ikama awiya ii weamunmanini mina dusha?” Tusa iniam, inak ayaak: “Auk mina apujui”, tiuwai. Tima jáanchin juki dukumak yapiin ejaka wajasui.
Nuniai inak Isaakan igkug nii wekaesa dutikamujinak ashí ujakui.
Dutikam Isaac Rebecan juki niina dukuji aajakua nuna aakjin awayauwai, dutika nuwi nuwatkauwai. Aatus Isaakak dukuji jakamtai, wake besemag pujau Rebecan aneak anentain ichichiajui.
Abraham tikich nuwa Cetura daagtinun jukiuwai.
Dutika nunú nuwanum imajin uchijin akigkui: Zimrám, Jocsán, Medán, Madián, Isbac, Súah, aatus.
Jocsán akiauwai Sebánkan Dedánjai. Untsu Dedánkan uchiji wegantu aidauk: Asureo, letuseo, leumeo aatus aajakui.
Tuja Madiágka uchijishkam: Efá, Éfer, Hanoc, Abidá, Eldaá aatus aajakui. Ashí juju aina juka Cetura uchiji wegantu aajakui.
Tujash Abrahamak niina wajiji aidaunak ashí niina uchiji Isaakan susauwai.
Tuja tikich nuwanum akigbau aidaunak ayatak anenjauch wajichin susa, Isaac pujamun ukumtiki atushat ishiakui. Tuja nigka nuwig pujayatak nugka etsa jiintaiya nuni ishiakui.
Abrahamak ashí ijumjamak ciento setenta y cinco mijan pujusui.
Nunik shiig múuntuch wajas, jakauwai. Nunikmatai ukusaju ainawai.
Nunik jakamtai, niina uchiji aidau Isaac Ismaeljai jukiag Efrógka nugke Macpelá Mamrenum etsa minitaiya nuni awa nuwi ukusajui.
Nunú nugkanak Abraham hitita aents aidaun nugken sumakua nuwi niina nuwe Sara ukusbaunmak ayaunas ukusajui.
Abraham jakamtai, niina uchiji Isaac yumigmatan daaji “iwaku pujuuwa nunú minak waitui” tutainum ayaumas pujaun, Apajuí pegkegnum yumigjauwai.
Nebaiot aajakui iwaiji, nuwi patatkau ainawai: Quedar, Adbeel, Mibsam,
Misma, Duma, Masá,
Hadar, Temá, Jetur, Nafis, Quedmá aatus.
Juju ainawai Ismaelan uchiji doce aajakua duka. Juju aina juka maki makichik nugkentin aakan aakmajag yaaktamkajui. Dutikawag nunú yaakta daajinashkam dita daajinak adaijau ainawai. Dutikawag maki makichik dita yaaktajin apuji wajasaju ainawai.
Ismaelak ciento treinta y siete mijan pujus, jakauwai, nunik jakamtai ukusajui.
Nunikmatai nii wegantu aidauk nugka Havilá tutai, Shurjai niniaku awa nuna ejapeen, jinta asirianum juwaki Egipto wetaya nuwi ditá yachi aidau dakitamaitak batsamsajui.
Jujuwai Abrahama uchiji Isaac pachisa augmattsamu.
Isaac cuarenta mijanji ajamu asa, Betuela nawanji Rebeca Labágka umayi arameo aents aidau, Padán-aram batsamajaku aina nuwiyan nuwatkauwai.
Rebeca kaga asamtai, uchi akiatjai tusa Isaac Apajuín senchi segauwai. Tusa segam Apajuí Isaakan antugkauwai, nuadui Rebeca ejapjukui.
Tuja jimag uchi asa initak egkemsag maanidau. Imaniagtai Rebeca nigki anentaimas: “Juju imaninakui, wika iwaku pujutnak dakitajai. ¿Wagka minash jusha jutijawa?” tusa Apajuín iniasui.
Tusa iniam Tuke Pujuu ayaak: “Amina ampugminig jimag uchi egketui, nunú akiinawag atakea duwi yujakag maaniawagtinai. Nuadui uchik eke akiintsuk initak egkemsag maaninawai. Tikichia nuna aentsji ima kuashat agtinai. Untsu iwaiya nunú yachi awanin umigtinai. Nuni kanakagtin asag imatijamainawai”, tiuwai.
Tusa tima pujus tsawan nii uchigmaktin jegamtai jimajan uchigmakui.
Yama nagkamchak uchi jiinkiuwa duka intashi kapantu uje wajakin akiinauwai. Nuna adaikauwai Esaú.
Nuniai tikishchakam patatkau, niina yachi Esaú sagkanin achitkau akiinauwai. Nuniku asamtai, nunak Jacob adaikauwai. Juju uchi aidaun jimagma Rebeca uchigmakua nunak, Isaakan mijanji sesenta ai uchigmakui.
Nunú uchi aidauk mai muumpajajui. Esaú kuntin mautan yacha aajakui, untsu Jacob batajuch aajakui, niinak ayatak jega pujut shiig awagmajakui.
Isaakak Esaún ima senchi anejakui, wagki egakbaun yuu asa, untsu Rebeca Jacopan ima senchi anejakui.
Makichik tsawantai Jacob yutain inajak pujai, Esaú kuntinun maatatus weu pimpiki minau.
Nunik minis Jacob inajak pujaun wainak chichajak: “¡Wait aneasam minash anú yutai pachimjam kapantu emam inajam nunú ajamjusta, nujantai jajai!” tiuwai. Nuadui Esaú tawa nunak kapantu taku, tawai.
Tusa segam Jacob Esaún chichajak: “¡Kame amesh yapajakmek, eke yutain amatsaig ame iwai asam jumainaitam nunú mina ashí sujusta!” tiuwai.
Tusa tama Esaú chichaak: “¡Nijah, wi iwai asan jumainaitag dusha, waji pegkegnumak yainkati! ¡Nuna sujimaknuk nujantai jakattag jama! ¡Duka dekas ame jukitin ata!” tiuwai.
Timatai Jacob ayaak: “Dekas takumek yamaikiuchia juwik ame tame nunú umiktinjum chichaakum: ‘Duka dekas ame jukitin ata’ tusam tujutta”, tau. Tusa tama Esaú chichaak: “Nunak dekas tajai”, tiuwai. Nuni susauwai Jacopan ashí nii iwai asa jumain aidaunak.
Tusa tima Jacob, Esaún pagkan lenteja pachimja inagkamujai susauwai. Dutikam nuna yuwa, umutainashkam uwag uminak weuwai. Tuja nii iwai asa jumainjinak puyatjachu asa, dutika sujuk niig wainak juwakui.
Yaunchuk Abraham iwaku pujai, yapajut tepeauwa nuna nagkaesau, Isaac pujusmataishkam yapajut tepeauwai. Nunikmatai Isaac yaakat Guerar filisteo aents aidaun apuji, apu Abimelec pujamunum weuwai.
Nuwi jegaa pujaun, Tuke Pujuu wantintuk chichajak: “Egiptunmak wepa, dekas wi amina titatjam nuwi weme pujusta.
Tuja yamaikik juju nugka juwig pujusta, wi aminak kuitamkattagme. Wi aminak pegkegnum yumigsattagme. Tuja amina uchijum wegantu aidaun ashí juju nugka aina juna susattajai. Wi amina apa Abrahaman anagkuawaitag nunak, nuni umiktatjai.
Amina uchijum wegantu aidaunak nayaimpinum yaya dekapamainchauwa iman awajsattajai. Dutikakun juju nugka junash ashí ditanak susattajai. Tuja nuigtushkam, ashí tikich nugkanmaya aidaush amina uchijum wegantu aidaunum yunumas pegkeg yumigkin jukiagtinai.
Nunak dutikattajai, wagki wi Abrahaman mina chichameg, wi jintinjam jujai betek umikta tusa tibaunak imatiksag umigtuku asamtai”, tiuwai.
Tusa tima Isaac Guerarnumak pujusui.
Nunik pujaun nuwiya aents aidau Rebecan pachis: “¿Jusha yaita?” tusa inidau. Tusa iniam Isaac mina nuwajui tutan ishamak: “Mina ubajui”, tiuwai. Nunak tiuwai wagki Rebecak shigmauch asamtai niina shigmatin juinak mantuawainum tusa.
Kuashat tsawan nagkaemai Abimelec makichik tsawantai niina jeen wajasa niimtainum niimkama Isaac niina nuwe Rebecan achika wasugtatman wainkauwai.
Dutika wainak Abimelec Isaakan untsuka itan chichajak: “Dekas au nuwa amina nuwemiapih. Nuniaish, ¿wagka mina ubajui timaume?” tau. Tama, Isaac ayaak: “Niina juinak mantuawainum tusan timajai” tiuwai.
Tutai Abimelec chichajak: “¿Wagka jusha jutikagtame? Mina aentsug aina nuwiya makichkikesh amina nuwemin aikauwaitkuig, amek jutiik pegkegchau takasua iman ekagtumain awajkagtukume”, tiuwai.
Nuna tusa ashí niina aentsji aidaun chichajak: “¡Juju aentsun waitkauk, tuja niina nuwenakesh waitkauk mantamnattawai!” tiuwai.
Tuja nunú mijantin Isaac Guerar nugkanum pujus ajakan ajakbauwai, dutika Apajuí yayasam ¡shiig kuashat! juukui.
Imatikau asa ¡shiig kuashat wajigtin! wiakuch wajasui.
Dutikaidau asag Abraham pujusmatai, niina inake aidau yumigmat aidaun taimu aina nuna yututkajui.
Tuja Abimelecshakam Isaakan chichajak: “¡Wetá juwi pujam duka, amek jutii nagkaekagtasu shiig wiakuch wajasume!” tiuwai.
Tusa tima Isaac jiinag Guerar nugka pakajin shiyakag nuwi batsamsauwai.
Nuwi niina apaji iwaku pujusa yumigmat aidaun tainiuwa nuna apaji jakamtai, filisteo aents aidau yutukagbaun ataktu tai iwajauwai. Dutika iwajug, nii apaji adaikamu aajakunak dutiksag niishkam adaikauwai.
Makichik tsawantai Isaaka inake aidau nugka pakanum yumigmatan tau batsamkamá yumi pukuni jiinun ejeyu ainawai.
Tujash nuna wainkagmatai, Guerarnumia aents uwijan kuitamin aidau, Isaaka uwigjin kuitamin aidaujai: Juka yumik iinui tusag maanitkajui. Nuadui Isaac nuna adaikauwai “Esek”, wagki nuna maanitkaju asag.
Nunikag Isaaka inake aidau, tikichin yumigmatan tainiajui, dutikawagmatai nunashkam dutiksag maanitkajui. Untsu Isaac nuna adaikauwai “Sitna”. Nunak “shiwagmagat” taku tawai.
Dutika ukuak Isaac atushat weuwai, nunik nuwi tikich yumigmatan tainiajui. Tujash nunak maanitkachaju asag, adaikajui, “Rehobot”. Nunak “agkanmagamu” taku tawai. Nunak “yamaik Tuke Pujuu agkanmitkagmae juju nugka juwi takainak emkatnume” taku tuu adaikauwai.
Tuja nunú kashia duik Tuke Pujuu Isaakan wantintuk chichajak: “¡Witjai amina apa Abrahama Apajuíjinuk, makichkish ishamkagtukaipa, wi aminak kuitamjame! Abraham mina chichamjun umigtukua duwi aminash aikasnuk pegkegnum yumigsan, amina uchigmin uchiji wegantu agtinashkam ikauntuktatjame”, tiuwai.
Aatsa tima kuntin maa patasa apeaku Apajuí ememattinun nuwi najanauwai, dutika nuwi Apajuín niina daajin adaitus emematiuwai. Dutika nuwi aakmag pujusajui. Tuja nuwi niina inake aidau tikich yumigmatan tainiajui.
Makichik tsawantai Abimelec Guerar pujau Isaakjai chichastatus weuwai. Nuwi wetai niina kumpaji Ahuzat, Ficol suntajan apuji aajakua nujai uyuuniajui.
Nunik kaunawagmatai Isaac chichajak: “Atum mina dakitjakjum, atumin nugkemin pujai jiigkijum ajapjuamujum dusha, ¿wagka wijai chichastasagmesh minagme?” tau.
Tusa tama dita aínak: “Iik dekaji Apajuí amina kuitamjama duka, nuadui anentaimsa dekas iish amijai mai ikdaisa chicham umigdaikatna nunú chichasmi tusa minaji. Tuja ii tabauk jujuwai:
Amesh jutiish pegkegchau awajkagtukaipa, wagki iik amek waitkatsuk, ayatak pegkegnum kuitamka apusa jiyakuish utugchat atsaunum agkan jiiki awemabiagme. Tuja aminak yamai Apajuí pegkegnum yumigtamsae”, tiuwai.
Tusa aatus chichasag, Isaac yutain umikmatai nuna yuwinak, umutain umuinak jiistamawajui.
Nunik tsawajag kashikmas Isaac, ditajai mai ikdaikag chicham umigdaikagtinun chichasag umikajui. Dutika umikag Isaac ditan kumpamak awakjauwai.
Tuja nunú tsawantinig Isaaka inake aidau yumigmatan tagak batsatu yumin chigkawag, yumi chigkaji tusag ujaktatus kautuawajui.
Nunikagmatai Isaac nunú yumigmata daajin Sebá adaikauwai. Nuadui nunú yaakta daajig Beersheba tama awai.
Esaú cuarenta mijanji ejeyi pujus, hitita aents Beerí aajakua nuna nawanjin Juditan nuwatkauwai. Nunik pujus tikich nuwa Basemat daagtin tikich hitita aents Elón aajakua nuna nawanjinashkam nuwatkauwai.
Juju jimag nuwa aina nuna pujutji pegkegchau asagmatai nuna diisag, Isaac Rebecajai shiig pujuschamin wake besemag pujujakajui.
Isaakak shiig muumpakiu asa wainmatnash wainmamainchau wajas pujujakui. Nunik pujau makichik tsawantai niina uchiji iwain untsuka chichajak: “¡Uchuchih!” tau. Tusa untsuam nii ayaak: “Juwi pujajai apawah, waji tame, tujutta”, tiuwai.
Tama nii ayaak: “Nijah, wika yamaik shiig muumpakjai, pachiachbaunum jamainaitjai.
¡Nuadui kuntin mautaijum jukim ikam weme kuntin maam,
shiig pachimjam, mina yutaijuama nunú yutai pegkeg inagkam itagtuata, yuwatjai! Nuna yuwakun wi eke jatsug duwik amina pegkegnum yumigsatjame”, tiuwai.
Nuna aatus Isaac tabaun Rebeca antukui. Nunik Esaú apaji yuwatnun kuntinun egak wematai,
uchiji ekeu Jacopan chichajak: “Antukta nijah, amina apa yamai amina yatsumjai chichaak:
‘Kuntin maata, dutikam yutai pegkeg pachimja inagkam itagtuata, nuna yuwan, eke jatsuk Tuke Pujuush antai amina pegkegnum yumigsatjame’ taun antukmajai.
Nuadui uchuchi wi titatjam nunú shiig antukta:
Wamak tagku batsamtain weme, jimag chivo tsakat pegkeg jukim itagtuata, wi wamak maan amina apa yaitaijiyama nuna pachimjan inagtuktajai.
Dutikamtai ame jukim ejetuata nuna yuwati, nuna yuwa nii dekas iwaaka awik, amina pegkegnum yumigtamsati”, tiuwai.
Tusa tama Jacob dukujin ayaak: “Tujash mina yatsug Esaún iyashig uje wajasuwe, wika aannuchuitjai.
Namputkama mina apag achigkama dekapjug, dushiktakpap jutijawa tusa, pegkegnum yumigtutsuk pegkegchaunum yumigtujai tajai”, tiuwai.
Tusa tutai dukuji ayaak: “¡Uchuchi amina pegkegchaunum yumigtamjamtaish duka minai juwakti! ¡Amek ayatak wi tajam duke umikta, nuniakum wamkesam weme, jimag chivo tsakat jukim itagtuata!” tau.
Tusa tima ayu tusa weji, jimag chivo tsakatan juki dukujin itajuauwai. Dutika itajuam nuna maa Isaakan yaitaijin imatiksag pachimag yutai pegkejan inagtukui.
Dutika umika, Esaú nugkutaiji jáanch dekas shiig pegkeg jegaa atatman juki, niina uchiji ekeun Jacopan anugjauwai.
Dutika nuigtushkam chivo duwapen juki, niina kuntujin pempenjauwai, dutikak, kuntujenchakam uje atsuju asamtai, nuwishkam anugjauwai.
Dutika nii yutai pachimja pegkeg inagkamun pagjai juki apajin susati tusa susauwai.
Dutikam nuna juki niina apaji pujamunum waya, chichajak: “¡Apawah!” tiuwai. Tama: “Juwi pujajai, ¿yaa uchijuitpa amesh?” tusa Isaac iniasui.
Tusa iniam Jacob ayaak: “Wika amina uchijum iwai Esaúwaitjai. Ame mina segatmaum nunak umikjai. ¡Wait aneasam nantakim juwi ekemsam yuwata wi kuntin maamua nunú, núnikam pegkegnum yumigtugta!” tiuwai.
Tusa tama, Isaac uchijin iniak: “¿Uchuchi itugsamea kuntinush wamkesmesh wakemkaume?” tau. Tama Jacob ayaak: “¡Tuke Pujuu Apajuí ame emematnum nunú minak yainkamtai, wamak igkugmajai!” tiuwai.
Tujash Isaac niina chichajak: “Ayu, ame dekas mina uchig Esaúwaitkumek adijtukta achikan dekapsatjame”, tiuwai.
Tusa tama Jacob apajin jegaantauwai, achijuk dekapjusti tusa. Nuna achika dekapes, Isaac chichajak: “Chichamjumek Jacopan chichamejai betekai, tujash untsu kuntujum Esaún kuntujiyai”, tiuwai.
Niina kuntujinig niina yachi Esaún kuntujijai betek uje wajakin asamtai, dekapjachui. Tujash pegkegnum yumigjattak,
ataktu awena iniak: “¿Dekas amesh mina uchig Esaúkaitam?” tau. Tama nii ayaak: “Ehe witjai, Esaúwaitjai”, tiuwai.
Tusa timatai niina apaji chichajak: “¡Ayu uchuchih, ame kuntin maa inagkamu sujusta yuwatjai, nuna yuwan pegkegnum yumigsatjame!” tiuwai. Tama Jacob ayu tusa yutai umikbaun juki apajin susauwai. Dutikak nuigtushkam umutai vino uva najanamun ejetuauwai. Dutikam Isaac nuna yuwa umutainashkam uwajui.
Nunik chichaak: “¡Uchuchih, juwi tantam kugkuntsata!” tiuwai.
Tama Jacob niina apajin kugkuastatus jegaantam, Isaac niina uchiji Esaún jáanchji kugkuntin dekapjujui. Nuna dekapjug pegkegnum yumigkiak: “Juju juni kugkua juka mina uchig emkaun kugkuntiyai. Ikaman kugkuntijai betekai, Tuke Pujuu aan yumigjamu asa.
¡Uchuchi aminak Apajuí yumi nayaimpinmayan amastí, dutijamamtai amek nugkanum ajakmamesh trigo shiig kuashat juutnaitme, tuja vinoshkam umumain kuashat ajutjamtinai!
¡Kuashat aents aidau aminak takagtamiagtinai, nuigtushkam nugka muunnumia aidaush ima aminak antugtamainak umigtamiagtinai! ¡Ame apu wajasamin, yatsumshakam amina umigtamtinai! ¡Amina pegkegchaunum yumigtamaidauk, ditashkam dutiksaik pegkegchaunum yumigkiam agtinai! ¡Untsu amina pegkegnum yumigtamaidauk, ditashkam dutiksaik pegkegnum yumigkiam agtinai!” tuu yumigjauwai.
Tusa pegkegnum yumigjam Jacob apajin pujau jiinki wegaig, Esaúshkam kuntinun maatatus weu tauwai.
Nunik niishkam apaji yaitaijin, yutai pegkejan pachimag inajuk, juki jegan apajin chichajak: “¡Apawah, nantakim, wi kuntinun maa inagtukjam nunú yuwata, núnikam pegkegnum yumigtusta!” tiuwai.
Tusa tama Isaac iniak: “¿Yaitpa amesh?” Tama: “Wika amina uchijum iwai Esaúwaitjai”, tiuwai.
Tutai, Isaac anentai jegagchauwai, nunik kujakjatun chichaak: “Tujash ¿ya minash kuntinun maa yutain umikash itagtuame? Nuna wika ame eke tatsminig ashí yuwamjai. Dutikan niina ashí pegkegnum yumigjamjai. Nuadui nii yamaik pegkegnum yumigjamu juwake”, tiuwai.
Tusa apaji tutai Esaú antuk, kajeka buutak: “¡Apawah, minash wait aneasam pegkegnum yumigtujiah!” tau.
Tusa tama Isaac ayaak: “Amina yatsum tajutua, tsanujug aminu pegkeg yumig atinuwe nunak ashí jujutjamkine”, tiu.
Tutai Esaú chichaak: “¡Awis niina daajinak Jacob adaikau ainatai! ¡Aniau asa jimajá tsanumag midau amainun atanjukne! Nagkamchakush wi iwai asa jumainun atanjukmae, tuja yamaish wi pegkegnum yumignamainjun nigki atanjukne. ¿Tujash mina yumigtumainuk makichkish ukugtuschaumek?” tau.
Tama Isaac Esaún ayaak: “Antukta nijah, wi Jacopan amina apujum ati tusan tijai, dutikakun ashí niina patayi aidaushkam niina umijin atinme, timajai. Nuigtushkam trigo aidaush, umutai vino aina nujai kuashat ajiti, timajai. ¿Tujash uchuchi yamaish aminash, itugkatjamki?” tau.
Tusa tama Esaú atak awagki segaak: “¿Apawah, makichkiuchikesh mina yumigtumainuk shiig atsugtamuak? ¡Minash apawah, pegkegnum yumigtujiah!” tusa senchi buutu.
Imattai Isaac niina chichajak: “¡Antukta nijah, amek atushat weme, juju nugka pegkeja juka ukuakum, nugka pegkegchaunum yumish yutachbaunum pujustinaitme!
Amek amina puyaajumjai depetmasam pujakum amina yatsum umigtinaitme, tujash ame senchijinkum nii umiju pujaum agkanmagatnaitme”, tiuwai.
Jacob kasagkamu asa, Esaú niina senchi kajegkauwai, wagki nii yumignamainun, apaji Jacopan susau asamtai. Nunik anentaimas: “Mina apajuk jatanak namput wajaschae, nii jakamtai agkan wajasan mina yatsug Jacobnak maatjai”, tiuwai.
Tusa chichaman umiamun Rebeca dekaa, Jacopan untsuka itan chichajak: “Antukta nijah, amina yatsum Esaú mantamatag tawai, ame nii yumignamainji atankiu asamin.
Nuadui uchuchi yamai antugtukta: Amek yamaik yaakat Harágnum tupikakta, núnikam mina ubag Labágka jeen jegata.
Nunikam amina yatsum kajegtamka nuna sakapai, nuwi niijai pujusta.
Ame atankim kajegtamka nuna tsagkugmatai, duwi wi chichaman akuptuktatjame, dutikamtai nunú dekaam wakitkim taamnum. ¡Dakitajai mina uchig maaninak mai jaka megkaekai! tusan”, tau.
Nuna tii idayak, Rebeca Isaakan chichajak: “Hitita nuwa, Esaún nuwe aina nuna pegkegchaujin shiig aneasan pujumainchau, jamain dekapeajai. Tuja juju hitita nuwa aidau Canaágnum pujuina juninjai Jacob nuwenkuig, wika jakatjastai”, tiuwai.
Nuna aatus Rebeca timatai, Isaac Jacopan untsuka pegkegnum yumigkig, nii umiktinjin chichajak: “¡Juju nugka Canaágka juwiya nuwajaig makichkish nuwenatin aipa!
Dekas Padán-aram amina apachjum Betuela jeen wetá. ¡Nunikam nuwi pujusam duku umayi iwai Labágka nawanji nuwatkata!
Apajuí ashí senchigtina nunú pegkegnum yumigtamsati, dutijamak nigki ame uchijum wegantunash shiig kuashat uyujkati. Imatikam nugka múun aidaunum batsamsagtin atinme.
Nuigtushkam Abrahaman pegkegnum yumigkiak anagkuauwa nuna amina amastí, tuja amina uchijum wegantu aidaunashkam dutiksag susati. Nuadui ii yamai juju nugkanum iina nugke ukuaku kauna batsatag juwig pujustin atinme, wagki Apajuí Abrahaman juju nugkan anagkuau asamtai”, tiuwai.
Aatus Isaac Jacopan chichajuk nugka Padán-aramnum akupkauwai. Dutikam Jacob niina dukuji umayi Labán pujamunum atushat weuwai. Labágkak arameo aents Betuelan uchiji aajakui.
Isaac Jacopan pegkegnum yumigkiak: Makichkish canaágnumia nuwajaig nuwenatin aipa, dekas Padán-aram weme nuwenata tusa tima,
niina apaji dukujijai tibaun umiak Jacob Padán-aramnum webaun Esaú dekauwai.
Aatus Esaú niina apaji canaágnumia nuwan dakitamun dekauwai.
Nuadui Abrahama uchiji Ismael pujamunum weuwai. Nunik nuwi jegaa, canaágnumia nuwa aidaun jimajan ayakiatak, Ismaela nawanji Mahalat Nebaiotan umayi aajakua nuna nuwatkauwai.
Jacob Beershebanum pujau jiinki Harán nugkanum weuwai.
Nunik wesa eke jegatsuk jintá etsa akaetai kanagtatus, kaya juki nuna atamjuk tepesui.
Nunik kanukma kajanum, watai jigkaka najanamu nugkanum awaja juki nayaimpinum iwakbaunum, nuwi Apajuín aentsji nayaimpinmaya aidau, nugka akagag, yaki wajag ataktu nugka akagag wajaidaun wainkauwai.
Tuja apu Tuke Pujuushkam niiyai ayaumas wajaun wainkauwai. Nunik wajas chichajak: “¡Witjai Tuke Pujuu, Apajuínuk, amina apachjum Abraham, nuigtu amina apa Isaac emematujaku aina nunuwaitjai! ¡Juju nugka juwi ame tepam junak amina, tuja amina uchigmin uchiji wegantu agtina nudau atinun amastatjai!
Dita aidauk kuashat yujakag, nugka yukukuntu dekapamainchauwa iman agtinai. Iman asag ashí nugka pampankag etsa minitaiya aatus, etsa akaetaijiya ajashkam, tsumujiya aatus, nujinmaninishkam ashí yujakagtin ainawai. Ashí aents nugkanum batsatuk aminí, nuigtu ame uchijum aidau wegantu agtina nuwishkam, pegkeg yumigkin jukiagtinai.
Untsu wi amijaig pujajai. Nuniau asan tuwig wekaetam nuniakminish wi kuitamkattagme, dutikakun awagkin juju nugka juwi itattajame. ¡Makichkish wi amina anagkuajam nunak umitskek idaisashtatjai!” tiuwai.
Tusa Apajuí tima Jacob shintaag, anentaimas: “¡Dekas Tuke Pujuuk juimpap pujawa, nuniaigkiap wika nunak dekachmaja!” tiuwai.
Nuna tusa senchi ishamkauwai, nunik anentaimas: “¡Juju nugka juka Apajuí etegkamu dekas shiig pegkegmai, juwi dekas Apajuí jeeg awai! ¡Juwi dekas nayaimpin waitijiya duka awai!” tiuwai.
Nunik kanag tsawak kashikmas nantaki, kaya nii atamjukbaujin juki inantai apujus, aceiten juki ukatuk, juka Apajuínu atin ati, tusa ukukiuwai.
Nunú nugkanum aajakui yaakat Luz daagtin, nuna Jacob yapagtua Betel adayak ukukiuwai.
Nunú nugkanum Jacob nii umiktinjin juna aatus tiuwai: “Apajuí mina uyuuntakug, wi yamai wetatag duwish nigki kuitamjak, wi yuwatnunash sujus, wi nugkumainnashkam sujustatui.
Tuja wi iwaku jatsuk pegkeg ataktu wakitkin mina apaju jeen taanuk, Apajuíya nuna emematkun umigkattajai.
Wi juna kayan awajain apusag juka, atakea duwish Apajuín jee tama atinai. Tuja Apajuíjuh, ame mina sujustinaitam nuwiyanak aminu atinun diezmon tuke amasnuke atinaitjai”, tiuwai.
Jacob Betelnum pujau ukuki, etsa minitaiya nuni weuwai.
Nunik wesa yumigmat taimunum ayaumas kampatum aents uwigjintin aidau, uwig nuwiyan yumin umin asagmatai, maki makichik ditá uwigji aidaun ijumag ayamainak batsatun wainkauwai. Nunú yumigmatak kaya múuntai dukukbau aajakui.
Tuja nuwi ashí uwig aidau tuwakmatai, uwijan kuitamin aidau nuna kayan ujakag yumin shikik dita uwigjin aajag, nuadui ataktu kaya juki dukukag ukujaku ainawai.
Nunú uwija kuitamin aidau nuwi batsatun Jacob wainak iniak: “¿Mina kumpag aidauh, atumesh tuwiya ainagme?” tau. Tama dita aínak: “Jutiik yaakat Harágnumia ainaji”, tuidau.
Tiagtai Jacob ataktu ditan iniak: “¿Atumesh Labán Nacoran uchijiya dusha wainchaukujum?” tau. Tama nii ayaak: “Ehe wainnuji”, tuidau.
Tusa tiagtai Jacob ataktu iniak: “¿Niish pegkejak puja?” tau. Tama uwija kuitamin aidau: “Ehe, Labágkak pegkeg pujawai. Nijah diisia, juwi Raquel niina nawanji uwijan yajuak minawai”, tiajui.
Tiagtai Jacob chichaak: “Etsa atushat awa nuniaigkik uwijak chimpia epenik ukumaitsui. ¿Wagka yumi aakjum duwi yajuakjum ataktu chijichin egakag yuwatnume tatsugme?” tau.
Tama dita chichainak: “Atsa dutikmaitsuji. Eke dakaji ashí uwig tuwakmatai, nuna kuitamin aidaushkam kaunamtai, duwi yumigmat kaya múuntai dukukmawa nunú ijuntuja shitaki ekeka, uwig yumi aaka nuadui shiyaktatji”, tuidau.
Aatus Jacob ditajai chichaak ijunai, Raquel niina apaji uwigji aidaun kuitamjin asa, uwijan saas tantauwai.
Nunik tatatman wainmawaik, Jacob yumigmatan jegantun, kaya múun apujtuam aun, shitaki eketuk, nigki yumi shikijuk niina dukuji umayi tagkujin aakui.
Nuna dutika Jacob Raquelan jegantun niina yapiin kugkuas kumpama shiig aneamunum buutiuwai.
Tuja Jacob chichaak: “Wika Rebeca uchiji Labágka awegaitjai”, tusa Raquelan ujakui. Tusa ujakam, Raquel tupikaki weuwai niina jeen apajin ujaktatus.
Nuna Labán antuk, niina umayi Rebecan uchiji asamtai, tupikatki jiintukiuwai kumpamatatus, nunik igkug pagkuk yapinum kugkuas kumpama duwi niina jeen jukiuwai. Dutikam Jacob niina diichjin ashí nii wajukaya tupikaki wekaewa nunak betek ujakui.
Dutika ashí ujakam Labán niina chichajak: “Amek dekas minak shiig pataajuitme”, tiuwai. Jacob makichik nantu Labágkai pujusui.
Nunik pujusmatai Labán Jacopan chichajak: “Amek mina pataag akumesh, tikima wainkamek takagtuk pujumaitsume. ¿Wajupa akigkati tusamea wakegame? nunú tujutta”, tiuwai.
Tuja Labágka nawanjig jimag aajakui: iwai daajig Lea aajakui, untsu ekeu daaji Raquel aajakui.
Leak imanikag shigmachu aajakui, untsu Raquel ashí niina iyashijai shigmauch aajakui.
Jacob Raquelan senchi wakejuku asa, chichaak: “Wika amina nawanjum ekeuwa nuna jukitag tau asan, takagsatjame siete mijadai”, tiuwai.
Tusa tutai Labán niina ayaak: “Tikich aentsun sumainaitag nuna dekas amina amastajai. Amesh jutijai pujustin ata”, tiuwai.
Tusa tima Jacob Raquelan jukitag tau asa siete mijan takasui. Tujash imaan mijan takakush niig Raquelan senchi wakegau asa, ujumchik tsawanta nunin diisui.
Nuna mijanan ejeyi Jacob Labágkan chichajak: “¡Yamai nawanjum sujusta, nuwatkatjai! Wi niina jukitasan imaan mijan takastajai tibaunak betek ejejai”, tiuwai.
Tusa tima Labán ayu tusa, ashí aents nuwiya aidaun ipauwai nawanji aishinbaunum jiistamatag tusa.
Tujash Labágkak kashi niina nawanji Lean juki ejetiuwai. Dutikam Jacob juki niijai kanajui.
Dutika nuigtushkam niina inataiji aidaun makichik Zilpá daagtinun Lean susauwai niina yaigtinun.
Nunik Jacob kanag tsawak, wainkauwai Leajai kanagbaun. Nuadui kajeka Labágkan chichajak: “¿Wagka minash jutijame? ¿Wi Raquelan jukitag tau asan amina takagsachmakjam? Dutikamu ayatkumesh ¿Wagka minash tsanujaume?” tiuwai.
Tusa tama Labán ayaak: “Juwiya aidautik iina nawanji iwai aishintsaigkik ekeuwa duka sujuchu ainaji.
Kame ii nuwenku tuke nunitaiya nunú makichik semana ejeta. Nunikamin ame siete mijan nuigtushkam takastajai takuminig, Raquelnashkam amastajai”, tiuwai.
Tusa tama Jacob ayu tusa makichik semanan ejeyuwai. Nunikmatai Labán Raquelnashkam susauwai.
Dutika nawanji Raquelan sujuk, nii inagtinun nuwa Bilhá daagtinun susauwai, niina yaigtinun.
Aatus Jacob Raquelan nuwatkauwai. Nunik niina ima senchi, Lean nagkesau aneau. Nunik pujus nuigtushkam siete mijan Raquel jukimunum Labágkan takajak pujusui.
Jacob Lean imatikas aneachun Tuke Pujuu wainkauwai. Nuadui Leanak Apajuí uchi uchigbau awajsauwai, untsu Raquelan uchigmachu ema apusauwai.
Tuja Lea ejapjuk aishmagkun uchigmakui. Dutika Rubén adaikauwai, wagki nuna uchigmak chichaak: “Wi wake besemag pujamun Apajuí waitkau asa wait anenjuje. Nuadui yamaik mina aishjuk anentatui”, tiuwai.
Nunik pujus ataktushkam patasag uchigmakui, dutika adaikauwai Simeón. Nuna uchigmak chichaak: “Tuke Pujuu mina dakitjuinamun dekau asa, minak tikich uchinash sujuse”, tiuwai.
Tuja nuigtushkam ejapjuk uchigmakui, dutika adaikauwai Leví. Nunak: “Yamaik mina aishjuk wijai ijunag pujuttawai, wagki kampatum uchin uchigmatkag duwi”, taku tiuwai.
Nuigtushkam ipak usumta nuna ejapjuk uchigmakui, dutika adaikauwai Judá. Nuna uchigmak chichaak: “Yamaik Tuke Pujuun ememattatjai”, taku tiuwai. Tuja Leak nunák uchigmak nagkankauwai.
Raquel Jacopa uchijin uchigmatchau asa, niina kai Lea uchigmatu asamtai kajejujakui, nuadui niina aishin chichajak: “Minash uchi sujusta, sujachkuminig jakattajai”, tiuwai.
Tusa tama Jacob Raquelan kajejuk chichajak: “¿Wikaitag Apajuín? Apajuí aminak uchinak amatsui”, tiuwai.
Tusa tama nii ayaak: “Nijah, untsu mina inakeg Bilhá nuwatkata; dutikawamin nii uchigmakmatai, nuna wi uchigmakmawa dutikan uchijimatjai”, tiuwai.
Tusa Raquel Jacopan niina inake Bilhájai nuweauwai, ikaa nuwe atinun. Dutikam Jacob Bilhán nuwatuk,
pujus ejapmitkakui, dutikam pujus Jacopa uchijin uchigmakui.
Nunikmatai Raquel chichaak: “Apajuín wi segamag nuna antugtuk pegkegchau takachbaun diigtus juna uchin midau atinun sujuse. Nuadui juju uchi daajig Dan atatui”, tiuwai.
Tuja ataktushkam Bilhá ejapjuk jimaja juna Jacopan uchigmatkauwai.
Nunikmatai Raquel chichaak: “Mina kaijun depetkatag tusan maa maaniakuan yamaik depetkajai, nuadui juju uchik Neftalí atatui”, tiuwai.
Tuja Leashkam uchin uchigbauwaitak, uchigmamainchau dekapeak, niina inake Zilpán Jacopan susauwai, niina ikaa nuwe atinun.
Dutikam pujus Zilpáshkam ejapjuk Jacopan uchigmatkauwai.
Nunikmatai Lea chichaak: “¡Yajau jukichjai! Nuadui juju uchi daajig Gad atatui”, tiuwai.
Nuigtushkam tikichin uchin Jacopan uchigmatkauwai.
Nunik uchigmakmatai Lea chichaak: “¡Chah, shiig aneajai! Yamaik tikich nuwa aidau chichagtuinakush, Leak shiig aneas pujawai tujutiagtinai. Nuadui juju uchi daajig Asher atatui”, tiuwai.
Tsawan trigo juutai jegamunum, makichik tsawantai Rubén ikam weuwai, nunik nuwi wekagas yujág mandrágora tutain wainak juuka niina dukuji Lean itajuauwai. Nuna Raquel wainak Lean chichajak: “Minash wait aneasam uchijum mandrágoran juuka itagtama nunú ajampusta”, tiuwai.
Tusa tama Lea ayaak: “Ame mina aishjuk atanjukmayum duke nagkanmainchauk, ¡yamaish mina uchig yujág mandrágoran juuka itaa dusha atanjuktag tame!” tau. Tama Raquel ayaak: “Kame amina uchijum yujág mandrágoran juuka itaa anú minash sujusta, juju kashia duwi amesh Jacobjai kanagminum”, tiuwai.
Tusa tima, nunú kashia duwi Jacob ikam weu wakitki minittaman, Lea jiintuki igkug chichajak: “Yamaik amek wijai kanagtatme, wagki mina uchig mandrágoran juuka itagtuamtai nujai sumakjame”, tiuwai. Tusa tima Jacob Leajai kanajui.
Nunik nii Apajuí segamunak betek antugkamu asa ejapjuk, cinco uchia nuna uchigmakui.
Nuna uchigmak Lea chichaak: “Juju uchia juna daajig Isacar atatui, wagki wi mina aishjun mina inakjujai nuweamag, duwi minak Apajuí juju uchin sujuse”, taku tiuwai.
Tuja nuigtushkam Lea Jacopan seis uchia nuna uchigmatkauwai.
Nunik chichaak: “Junak Apajuí minak shiig anenjus wainkauch sujuse. Nuadui yamai mina aishjuk ima shiig eme anenjittawai, wagki seis uchin uchigmatkag duwi. Nuadui juju uchia juka Sabulón atatui”, tiuwai.
Duwi pujus Lea inagnamun makichik nuwauchin uchigmakui, dutika Dina adaikauwai.
Tujash Apajuík Raquelnashkam kajimatkig idaisachui, nuadui nii segamunashkam antugkau asa uchin susauwai.
Dutikam uchigmachu pujau uchigmak chichaak: “Uchi uchigmachkun datsaama wekaenuweg nunak datsannak Apajuí emegkatjuke.
Ataktush Tuke Pujuuk tikich uchinash sujumainapi tajai”, tau. Nuadui uchi daajin José adaikauwai.
Raquel Josén uchigmakmatai pujus. Jacob Labágkan chichajak: “Minash wait aneasam agkan idaitusta, mina nugkajui wakitkitjai.
Mina uchig aidau, tuja duwag aidaushkam sujusta, wika ditan jukitag tau asan amina takagsamjame, nuadui minash agkan idaitusta, wakitkitjai. Amek shiig dekame, wi wajuk amina takagsajame duka”, tiuwai.
Tusa tama Labán ayaak: “Wait aneasam wetsuk jutijaig pujusta. Ame pujau asamin, Tuke Pujuu minash pegkegnum yainkae, nunak wika makichik aents anentaimas dekamin tujutmatai dekajai”, tau.
Tusa nuigtu chichajak: “Untsu tujutta wajupa akigkati tusamea wakegame, nuna akiktajame”, tiuwai.
Tusa tama Jacob niina chichajak: “Wi wajuk amina takagsajame, tuja nuigtush wajuk amina kuntinjumnash kuitamjukjame dushakam amek shiig dekame.
Tutai nii ayaak: “¿Tujash wajupa akigkati tusamea wakegame?” tusa ataktu awagki iniasui. Tama nii ayaak: “Minak makichkish akigkaipa. Untsu wi amina titatjam nunú ayu takuminig, wisha amina uwigjumin kuitamjuktatjame.
Dutikatin asan wi ame takagsamunum akigmainaitam nuna dekas amina uwigjum batsata nuwi yamai wenu uwig tsakat aidaun, chivo tsakat aidaujai bukusea aidaun, tuja bukusea apujtugbau aidaunashkam, nuigtu utsak aidaujai ashí ijumjan jukitjai.
Tuja wi nuna uwig tsakat bukusea aidaun, nuigtu chivo tsakat utsak aidaujai ijumjamtai, nunú diisam dekaskeapi tujuttatme, untsu nunú diikman, nuninchaukesh pachitkau wainkamek kasagtukeapi tujutta”, tiuwai.
Tusa tama Labán: “Ayu, ame tame duka nunisag ati”, tiuwai.
Tujash nunú tsawantaik Labán chivo painch aidaun, utsak aidaujai, nuigtushkam chivo nuwa utsak aidaunak, tuja bukusea apujtugbau aidaujai, nuigtu uwig bukusea aidaun aatus yajuak ijumag niina uchiji aidaun tinamkauwai kuitamkatajum, tusa.
Nuna dutika idayak, niina uchiji aidaujai, Jacopak eke dekatsaig, ashí nuna yajuakag uumak jiinkiag, kampatum tsawan atushat shiyakajui. Nuna Labágkak dutikak wekagai, Jacopak tikich uwig Labágdau aidaun kuitamak pujau.
Dutika umika kuntinun batsamtain nuwi yumi amutaiji aunum nuna ijus ajigkui. Dutikamunum nuwi entsamjunidau asagmatai, uchiji painch aidau, bukusea apujtugbau aidaujai, nuigtu utsak aidau aatus akiinaidau.
Nunik Labágka uwigji petsainamu utsak aidau, bukusea aidau aatus akiinaidaunak Jacob yajuak niinu atinun akanak ijumjauwai. Dutika yajuak niishkam kuashat kuntinjintin wajasui. Nuadui Labágdaunash akanak ijumag, niinunashkam akanak ijumjauwai.
Dutika nuigtushkam uwig dekas duwejam aidau entsamjuniagtaik, nunú entsamjuninak wainkatnume tusa Jacob payagkun juki, uwig aidau yumi umuinak ijuntaijin aepjujakui.
Tujash uwig watsaju minitaik, payagnak aepjujakchauwai. Nuadui kuntin watsaku aidauk Labágdau aajaku ainawai, untsu kuntin duwejam aidau Jacobdau aajaku ainawai.
Dutika yaju yajumkawa Jacopak shiig wiakuch wajasui. Niig kuashat uwigjintin, tuja inake aishmag aidaush, nuwa aidaush shiig kuashat, tuja camellojishkam imanisag, burrojishkam ¡shiig kuashat aajakui!
Labágka uchiji aidau Jacopan pachis augmatuinak: “Jacopak, iina apajinu aajakua nuna ashí yajuaku asa, imanik shiig wiakuch wajase” tusa chichaidaun dekauwai.
Tuja Jacobshakam Labán niina yaunchuk shiig anentujakua nunak, imanis shiig awagmachbaun wainkauwai.
Nuadui Tuke Pujuu Jacopan chichajak: “Amina apa nugken pataim aidau batsata nuwi wakitkita, wi aminak uyuntsattajame”, tiuwai.
Tusa tima Jacob niina inaken awemauwai Raquel, Leajai ujakam itagtuatajum, wi uwija kuitamkun pujag juwi kaunatnume tusa.
Tusa timatai ujakam, nuwe aidau kaunamtai chichajak: “Atumin apa yaunchuk mina shiig anenjuya nuniachun wainjai; tujash mina apaju Apajuíjiya nunú tuke minak uyuntawai.
Atumek shiig dekajume, wi atumi apanun shiig kuitamsan pegkejan takagsauwaitag duka.
Imatika takagmaitak, nii minak imaan akiktajame tujutbaunak tsanujug, nuna yapajia midau amainnak sujatsui. Tujash nii dutijutaishkam, Apajuíya duka minak tukek idaituschae, Labán pegkegchau awajkai tusa.
Nuadui Labán chichaak: aminak kuntin bukusea apujtugbau aidaun petsagtata nuna akiktajame tusa tujuttaik, ashí kuntin nuwa aidauk imanisag bukusea apujtugbaun petsagmayi; nuniagtai ataktu yapajia chichaak: yamaik dekas kuntin painchin petsagtata nuna akiktajame tusa tujuttaishkam imanisag petsagmayi.
Nunak Apajuí Labágka kuntinjin atantug mina sujustatus dutikmayi.
Makichik tsawantai uwig entsamjunit jegamunum, kajanum wainkabiajai kuntin aishmag painch aidau, bukusea apujtugbau aidau, nuigtu utsak aidau aatus uwig nuwa aidaun entsamjuidaun.
Nuna dii wajai, Apajuí ángel tumain kajanum mina daajun adayak untsugkabi, tujutkui wi ayaakun: ‘Juwi pujajai’ tibaijai.
Tusan tai nunú ángel chichagtak: ‘Yamai juu shiig diista, ashí kuntin aishmag nuwan entsamjuina duka bukusea apujtugbau aidau, painch aidau, nuigtu utsak aidau aatsam wainkattame. Wi junak amina Labán shiig akigmatsu nuna wainu asan jutikajai’, tujutmayi. Tusa nuigtu chichagtak:
‘Witjai Apajuí, amina Betelnum wantintukmaijam nunú, nuwi ame kaya jukim juka Apajuínu ati tusa timayume. Dutikakum ame umiktin aidaushkam anagtuabiume. ¡Wamkesam juju nugka juka ukuakum ame akiinamugmia nuwi wakitkita!’ tusa tujutmae”, tiuwai Jacob.
Tusa tutai Raquel Leajai ayaak: “Iik iina apaji jakush niinu aina aunakesh juju atumdau ati tusa ukugtamkimtaig jukishtin ainaji.
Iina apajig tikich nugkanmaya nuwa amaina anin yamaik anenjamji. ¡Iina sujupakush, waji akik sujutia dutika sujupaku asa, ame takagsam niig pujawai!
Nuadui dekas Apajuí ashí iina apajinun yajutuk amina amasa auk iinu ainawai, tuja iina uchijinu aidaujai, nuadui amina Apajuí wajinjutpame duka dutiksamek ashí umikta”, tiajui.
Aatus nuwe aidau tiagmatai, duwi Jacob umintsauwai, niina apaji Isaac Canaán pujujakua nuwi wakitkitatus. Nunik weak niina uchiji aidaun, nuwe aidaujai, camellonum pekainiuwai, tuja wajiji aidaunashkam ashí jukiuwai, nunik Padán-aram pujusa takaku kuntin jukimu aidaun yajuak jintanum amanag ashí umikui wetatus.
Tuja Labágkak tikich yantamnum uwija ujen tsupijatatus weu ai, Raquel niina apaji apajuímtaiji dakumka najanamu atatman kasamak juki ukukiuwai.
Aatus Jacopak Labán amorreo aents aajakua nuna wika tupikatsjai tusa tsanug ukukiuwai.
Nunik weak ashí niina wajiji aidaunak yajuak tupikakiuwai. Nunik shiig wamak, namak Eufratesan nagkaiki muja Galaad tutaya nuni weuwai.
Nunik Jacob tupikaki kampatum tsawan wegai Labán dekauwai.
Nunik niina patayi aidaun ipaa pataetuk wea weakua siete tsawanta duwi muja Galaadnum batsamtatman amaigkauwai.
Tujash nunú kashia duwi Apajuí kajanum Labán arameo aentsua nuna wantintuk chichajak: “¡Antukta nijah, Jacob augkumesh pegkegnum ausata, wainkam pegkegchauk chichagkaipa!” tusa tiuwai.
Tusa tima wea weakua muja Galaadnum aakan aakmajag batsamtatman amaigkauwai. Dutika niishkam nuanuig ashí niina patayi aidaujai aakan aakmakag pujusajui.
Nunik nuwi Labán Jacopan chichajak: “¿Wagka amesh jusha juniame? ¿Wagka minash tsanujaume? ¡Amek mina nawantug aidauk nuwa maaniaku bisatkama yajumtaya numamtuk awajkaume!
¿Wagka tsanujamesh uumjutkamesh mina aujtuskesh tupikakiume? Wi dekauwaitkunuk, shiig anentsan kantamjukin tampujan arpajai awatuinakui, shiig jiistamjuan akupmain awajkashjamek.
Amek minak niish nawanjinash, niina tijaji aidaujaí shiig kugkuas kumpama akupkati tusamesh dakagsachume. ¡Duka nunitsuk aents anentainkachu wajukmaina numamtuk wajakume!
Nuadui wika atumnak pegkegchau awagmamainaitkun, amina apa Apajuíjiya nunú kajanum chichagtak: ‘Jacob augkumesh shiig ausata, wainkam pegkegchau chichagkaipa’ tujutma nuadui pegkegnum augjame.
Amek yaunchuk nagkamsam amina apa jeen wakitkitasam wakemaum duwi miniume, tujash nunika minakmesh ¿wagka mina apajuímtaig aidaush kasagtukmesh miniume?” tau.
Tusa tama Jacob Labágkan ayaak: “Wika amina ujamainnash, namputchawame niina nawanjin japiki emetjutuawai tusan ishamkagtakun ujakchamjame.
Untsu amina apajuímtaijum aidau kasamkaume tujutam dusha ya takakuk wainkatam, dutikawaminig duka, ¡mantamnati! Iina patayi aidau ijunas waipainai, wisha wajina aminunash jujukjame nunú egakam jukita”, tiuwai. Nunak Jacopak Raquel niina apaji apajuímtaiji kasagkamunak dekachu asa tiuwai.
Aatus Jacob timatai, Labán Jacopa aakji carpa aakmakbaunum waya egaka, nuigtu Lea aakjin waya egaka, tuja jimag nuwa inak aidau aakjinchakam ashí egakui. Tujash imatika egakush wainkachui. Nunik ashí egaka wainkacha Lea aakjin pujau jiinki wayauwai Raquela aakjin.
Nunik apaji waitai, Raquel dakumka najanamu jukimujin camello tuntupen patai nuwi waka nuna ekeemtuk ekemsauwai. Nunik eketai Labágkak ashí egakui, tujash makichkish wainkachui.
Nuna egak wekagun Raquel chichajak: “Apawah, kajekaipa, wi juwi eketag nuna akaikin kumpamtsujam nunak, mina tsawanjui jau asan aniajai”, tiuwai. Tuja Labágkak imatika egakushkam niina apajuímtaijinak wainkachui.
Nunikmatai Jacob kajeka niina chichajak: “¿Wajina wisha pegkegchaunash dutikaja? ¿Tuna wisha pegkegchaunash takamsamtaiya imanikmesh wakeketash pataetugkaume?
Ame mina aakjui wayam mina wajiig aidau ashí diisum duwish, ¿amina wajijum aidau jukimush tuu wainkaume? ¡Nunú wainkamek amina pataim ijuna juna emtin juwi itantam aepsata, tuja mina pataag ijuna nuna emtinishkam! Nuna wainak dita titinme yaki waitjawa, ameash waitjam, atsa wiyash waitjag nuna.
Wi amina veinte mijadai takagsamjam nuaduik, amina uwigjum aidauk tuja cabrajum aidaukesh makichkish uchijinak pegkegchaun petsakag ajapachui; tuja wikish makichik uwig tsakatchinakesh maanuk aminunak yuwachuitjai.
Nuigtushkam makichik kuntinjumnakesh ikamyawa maamunak itajuachuitjame, tuja kuntin megkaekuish, nunak wi akiyajame; tuja tsawaigkish nuniachkush kashikesh kuntinun kasamkagmataish, mina segatkumin wi akiyajame.
Tsawai takaknush etsayai jamain dekapiajai; tuja kashi takaknushkam tsetsekai waitiajai, ¡imaniakun shiig aneasa kanumainchau dekapiajai!
Imanikan waitiaknush veinte mijan amina jemin takakun pujusuitag duika ¿mina jutik akijam? Amina nawanjum jimaja juna jukitasan takagsawaitjame catorce mijadai; tuja amina kuntinjumin kuitamkunchakam seis mijan takagsawaitjame. Imaniaish amek imaan akiktagme tusa anagtuawaitkum betek akigtsayume.
Abrahama Apajuíjin, mina apag Isaac emematia nunú mina yainchakuig, amek minak dekas wi takasbaunmak makichkish akigtsuk akupjumain awajtukume. Tujash wi senchi takaku wake besemag pujamun Apajuí waitjuku asa, aminak nii kajanum jiyapakume”, tiuwai.
Tusa tama Labán Jacopan ayaak: “Juju jimag nuwa aina juka mina nawantug ainawai; tuja uchi aina jushakam mina tijagkig ainawai; tuja uwig aina jushakam midau ainawai, nuadui ¡ame ashí juju wainam juka midau ainawai! Tujash ¿wisha mina nawantug ainakuish, nuigtu mina tijagkig ainakuish itugkatjaki? wika emetmaitsujai.
Nuadui amesh taata, núnikamin juwi amejai chicham umikmi, ii umigdaikatna nunú”, tiuwai.
Tusa timatai Jacob kaya juki inantai apujus,
niina patayi aidaun chichajak: “¡Kaya juuktajum!” tusa tima kaya juukag ijumag tsakapiajui, dutikawag nunú kaya ijumja tsakapimunum ayaumas pujusag dita chicham umikbaun iwainainak yutain yuwawajui.
Nunik nagkanainak Labán nunú nugka daajin adaikauwai niina chichamen “Jegar Sahadutá”, tuja Jacobshakam niina chichamen adaikauwai “Galaad”. Nunak kaya ijumjamu taku tiuwai.
Nuna dutika inagnakag Labán chichaak: “Ii yamai chicham umikag juka juju kaya ijumjamua nunú wainku tuke aneasaiki atinaitji”, tiuwai. Nuna taku nunú nugkanak Galaad adaikau ainawai.
Tusa nuigtushkam “Mispá” ati tiuwai, wagki nunak Labán chichaak: “ ‘Apajuí iina mai atushat pujajinchakam diigmaku ati’ taku tiuwai.
Tuja ame mina nawantug shiig kuitamtsuk waitkamunash, nuniachkumesh dita ayakiatkum tikich nuwa aidaujai nuwenmin amina waipak etsegtugmamain atsutaish, ima Apajuíya duke nii waipau asa ame wajuk pujuttame nunak ashí nigki dekaatin ati”, tiuwai.
Nuna tusa nuigtushkam ataktu awena Jacopan chichajak: “Antukta nijah, juju kaya ijumjamu aina nunú, tuja tikichin kayan inantain apusag juju
nagkaikimek amesh wayashtinaitme, tuja wishakam antsanuk juna nagkaikinuk wayashtinaitjai, nunú nuniakuik waitkanimain asamtai.
Amina apachjum Abrahaman Apajuíjiya nunú, nuigtu mina apachug Nacoran Apajuíjiya nunú ii umikag nunak diistin atinme”, tiuwai. Tusa Labán timatai, Jacob niina apaji Isaac Apajuín emematujakua nuna pachis nii umiktinjin niishkam dutiksag: “Aatus ati”, tiuwai.
Nuna umika, nuadui, Jacob kuntinun maa nunú mujanum nuna apeak Apajuín emematiuwai. Dutika nuna nejen ashí apeachu asa patayi aidaun ipaa ashí ijuntujag yuwawajui, nunikag nunú mujanmak kajigkajui.
Nunik kajigkag tsawamunum, Labán kashikmas nantaki, niina nawanji aidaun tijaji aidaujai yapinum kugkuas kumpamak, pegkegnum yumigkig nuadui niina nugken wakitkiuwai.
Nunik Labán wakitkimtai Jacob nuwi nagkaemaki wegau. Nunik wetatman Apajuín aentsji ángel aidau jiintujajui niina igkugtatus.
Nunik minidaun Jacob wainak chichaak: “Juka Apajuín suntaji ainawai”, tiuwai. Nuadui nunú nugka daajin adaikauwai Mahanaim
Dutika ukuak nuwi juwaki wesa niina yachi Esaú nugka Seír tutai Edom nugkanum awa nuwi pujuttaman, yatsum minawai tusajum ujatjuktajum tusa, niina aentsji chichama etsejin aidaun ishitkauwai.
Dutika ishimak aatus akatmamjauwai: “Wika nii tabaun umiktasan, kuashat tsawan Labágkai pujaun ukukin minajai.
Tuja baka aidau, burro aidau, uwig aidau, nuigtu iinak aishmag aidau, nuwa aidaushkam kuashat ajutui, juna susatjai dutika ai mina apug wait anenjugmatai, niijai kumpamdayatjai tajai”, tiuwai.
Tusa akatja ishiakam chichama etsejin aidaushkam shimutuk Esaún ujaka ukuinak, waketug kaunawag, Jacopan chichajuinak: “Amina yatsum Esaúk ame akatmamjamum duka imatiksaik ujakmaji, dutika ujaka ajin, ayu igkugtajai tusa, cuatrocientos aentsun yajuak minitjamae”, tiajui.
Tusa ujakam Jacob senchi ishamkauwai, nunik kuashat anentaimu. Nuniak aents niijai yujaidaun jimajan akanak ijumjauwai, dutikak uwig aidaun, baka aidaun, camello aidaunashkam dutiksag akanag ijumjauwai.
Nunak nii anentaimas: “Yaja aneas Esaú jetepataish, juju aents aidau akanka ijumjamua nunú maaniaimpap, tikich aina au tupikakiag uwemain ainawa”, tusa dutikauwai.
Nuna dutika Apajuín segaak: “Tuke Pujuuwah, mina apachug Abrahaman, tuja mina apag Isaakan Apajuíjiyah, ame mina chichagtakum, amina nugkemin pataim batsata nuwi wakitkita, wi yaigtatjame tujutmaume.
Wika tikima wainkauch aig, ame minak wait anenjau asam yainkaume. Yaunchkek wika juju namak Jordágka junak ima mina ushujutaignak takusan katigkabiajai, tujash yamaik ame yaintsamin kuashat aents aidaush ajutui, tuja kuntin aidaushkam imanisag ajutui, nuadui kuashat asamtai, jimajan akankan ijumjajai.
¡Wait aneasam agkanmitkajuata mina yatsug Esaú mantuawai! Wika ishamajai, mina jetetak ashí mina duwag aidaun, mina uchig aidaujaí amutkai tusan, tajame.
Ame chichaakum, wi aminak kuitamkattagme, dutikakun amina uchijum wegantunak nayantsa kamatkaji dekapamainchauwa iman awagsatnaitjai tujutmayume”, tiuwai.
Jacob nuna aatus Apajuín segaa kiitai, nuwig tepes kanajui, nunik tsawag, niina tagkuji aidaunmayan akanjauwai yachi Esaú susatnun.
Dutikak doscientos chivo nuwa aidaun, veinte chivo aishmag aidaun, doscientos uwijan, nuigtu veinte uwig tsakat aidaun,
treinta camello nuwa yama petsaku aidaun ashí uchijijai, cuarenta baka, diez toro aidaun, veinte burro nuwa aidaun, nuigtu diez burro aishmag aidaun aatus akanag ijumjauwai.
Dutika duwi niina inake aidaun, maki makichik kuntin akanjamun tinamkauwai, dutika chichajak: “Atum emkatajum, tujash betek ijutkau wetsuk, makichik kuntinun ujuikimtai, duwi tikich kuntin aidaushkam saaktajum”, tiuwai.
Nuna tusa aents eemak wetinun chichajak: “Mina yatsug Esaú amina igkumpak: ‘¿Yaita amina apugmesh? ¿Tuja tuu weakmea aniame? ¿Juju tagku yajuaka minam jusha yanau ainawa?’
Tusa tujamkuig ame ayaakum: ‘Apujuh Esaú, juju kuntin aina juka aminu ainawai, junak Jacob amina inakmea nunú awetugmame. Tuja niishkam iina ukujin minime’ tusam ujakta”, tiuwai.
Nuna tusa, tikich aidau kuntinun yajuak wedaunashkam chichajak: “Atumshakam Esaú igkumpakuig dutiksagmek chichaktajum.
Tuja nuigtushkam: ‘Amina inakem Jacob iina ukujin minime’ tusajum titajum”, tiuwai. Nuna tiuwa nunak Jacob anentaimas, dekas kuntinun emtikan ishitkatjai dutikan nii kajekbaujin etsagjan, nuadui wisha niijai wainiaktajai. Namputchawame nuna wainkash shiig anenjus jujukchaintash, tusa dutikauwai.
Aatus ashí emtika ishiak, nigka wetsuk niina aakjinig kanajui.
Nunú kashia duik, Jacob nantaki, niina nuwen mai juki tuja jimag nuwa inake aajakua nunashkam mai juki, uchiji once aajakua nujai ashí yajuak namak Jaboc tawa nuna amain ikatiajui.
Dutikak, ashí niina wajiji aidaujai ijumag ikatiajui.
Nuna ashí ikatiag nigki juwak pujai, makichik aents tajuam niijai maa maaniakua tuke tsawampau;
nunik tsawautai nunú aents Jacopan depetmainchau dekapeak, nantagnum awati manchamitkakui.
Dutika chichajak: “¡Akupjukta tsawawai!”, tau. Tusa tama Jacob ayaak: “¡Ame mina pegkegnum yumigtatsminigkik akupkashtatjame!” tiuwai. Tusa tama nunú aents Jacopan iniak:
“¿Amina daagmesh yaita?” tau. Tama: “Wika Jacopaitjai”, tiuwai.
Tutai nunú aents chichajak: “Amek yamai nagkamsamek Jacob tutaig achattame. Amina daagmek Israel atatui, wagki amek Apajuíjai maaniakmesh, tuja aentsjai maaniakmesh, depetmaku asam”, tiuwai.
Tusa timatai Jacob niina iniak: “¿Amina daagmesh yaita?” tau. Tusa iniam nunú aents ayaak: “¿Wagka mina daag dekaatasamesh wakegame?” tau. Aatus tusa nunú aents Jacopan pegkegnum yumigjauwai.
Dutika ukukim, Jacob nunú nugka daajin Penuel adaikauwai, nunak: “Dekas Apajuínak shiig paantap wainkaja, imanun wainkanush jakachjapi iwakuap pujaja” taku tiuwai.
Tusa ukuak Penuelan nagkaiki wegai etsa jiiniuwai; tujash niina nantajen najaimak shutus wegau.
Nuadui Israel wegantu aidauk yamaya juikish baku wajakbaunum neje achitka nunak yuchau ainawai, wagki nuwi Jacopan awati manchamitkakbau asamtai.
Nunik wesa Jacob wainkauwai niina yachi Esaú cuatrocientos aentsun yajuak minittaman. Nunik wainak niina uchiji aidaun yajuak, niina nuwe Leayai, Raquelai, nuigtu jimag nuwa inak aajakua nuwi aatus yununjauwai.
Dutika jimag nuwa inake aidaun uchiji aidaujai emtikauwai, dutika nuna ukuujin Lean niina uchijijai awantauwai, untsu inagnamunum Lea ukujin Raquelan Joséjai awantauwai.
Tujash Esaúk tupikaki yachin igkug kuntujen achik kajut pagkuk kugkuasui. Nunik wajasag eganijajui.
Nunik Esaú niimkama nuwa aidau uchijijai ijunun wainak Jacopan iniak: “Jusha ¿ya ainawa?” tau. Tutai nii ayaak: “Aanka amina inakmin Apajuí uchin susauwa nunú ainawai”, tiuwai.
Timatai nuwa inak aidau uchijijai tikishmag tsuntsuma nijayin nugka antig pujusajui Esaún eme anentus.
Nunikagmatai Leashkam niina uchiji aidaujai Esaún jegantag ditashkam nunisag pujusajui. Nunú nuninai inagnamunum José Raqueljai jeganta ditashkam nunisag pujusajui.
Nuniagtai Esaú Jacopan iniak: “¿Wajuk anentaimsamea juju tagku aidaush emtikamesh ishiakmaume, dutikamunash wisha wai wainkawanush minaja?” tau. Tutai nii ayaak: “Juju aina juna juwak tsagkugtugti tusan ishitkamjame”, tiuwai.
Tama Esaú chichaak: “¡Atsa yatsuju, minak kuashat tagkuk ajutui, aminu aina duka aantsag aminuk agtinme, sujusaipa!” tiuwai.
Tutai Jacob ayaak: “¡Atsa, tutsuk wait aneasam jukita. Wika ame shiig aneasa jujukiu asamin, Apajuí wainka anentaimaina iman dekapeajai!
Nuniau asamtai, wait aneasam wi ikautuajam juka jukita, Apajuí minak yaintsamtai wiakuch wajasjai, nuadui makichik atsumamukesh atsugtawai”, tiuwai. Tusa imatjam Esaúshkam ayu tusa jukiuwai.
Nuna juki Esaú Jacopan chichajak: “Ayu wemi, wi emkatjai”, tau.
Tusa tama Jacob ayaak: “Yatsuju mina aneetaijuh, amek shiig dekame uchi piipich aina juka kakakchau ainawai, tuja nuigtush uwig aidau, baka aidau yama petsaju asag uchiji piipichin saakuaske aina nuna puyatju wajajai; wagki wi senchi wetaik makichik tsawantaik uwig aidauk ashí jinumainai.
Nunimain asamtai mina apujuh, amek emkata, wika diipasan mina tagkug aidaun, mina uchig aina nujai saasan mina minakuan ame pujamunum Seírnum taatjai”, tiuwai.
Tutai Esaú ayaak: “Ayu dekas tame, untsu wi aentsun saakag juna akankan amina yaimpaktinun ukugkitjame”, tiuwai. Tutai Jacob ayaak: “¡Atsa, wait aneasam tsagkugtugta! Yamaik imanikmek puyatjutkaipa”, tiuwai.
Tutai ayu tusa ukuak, nunú tsawantaik Esaú Seírnum wakitkiuwai.
Jacob Padán-aram pujau wakitki Canaán nugkanum jegauwai pegkeg, jamamtuchu utugchat atsaunum, nunik nuwi yaakat Siquem tawa nujai niinis pujusui.
Nuwi pujus Hamor Siquema apaji aajakua nuna uchiji aidaun nugken cien kuichik plata najanamun akikmak sumakui. Dutika nuwi niina jeen jegamag yaaktamauwai.
Nuwi pujus, Apajuí emematku kuntin maa patasa apeatnun altaran najanauwai. Dutika adaikauwai El-elohé-Israel. Nunak Israelan Apajuíji taku tiuwai.
Jacob Leayai akiamu Dina, makichik tsawantai niina jeen pujau nunú yaaktanmaya nuwauch aidaun ijagsatatus weuwai.
Nunittaman nunú yaaktan apuji Hamor heveo aents aajakua nuna uchiji Siquem wainak dakimaunak waitkas achika juki niina jeen awaya nuwi ikanak pegkegchau awajkauwai.
Dutikauwaitak senchi wakejuku asa, niina wakemitkaktatus shiig pegkegchin ausauwai.
Dutika niina apaji Hamoran chichajak: “Juju nuwan nuwatkatasan wakegajai, ame weme sumagtukta”, tiuwai.
Nuna Jacob niina nawanji Dinan Siquem pegkegchau awajkamun dekauwai. Dutika dekaayatak niina uchiji aidau tagkun kuitamainak ikam batsatu asamtai, dita kaunawagmatai chichastajai tusa pachikchauwai.
Nunik pujai, Siquema apaji Hamor Jacobjai chichastatus weuwai.
Nuniai Jacopa uchiji aidau tagkun kuitamak batsatu kaunkama, Siquem Jacopa nawanjin pegkegchau awajkae tabaun dekawajui. Nunik senchi kajekajui, wagki Israelan dushikiak Siquem makichkish nunimainchaun dutikau asamtai.
Tuja Hamor ditajai chichaak: “Mina uchig Siquem atumi umayin senchi wakejuke; nuniau asamtai segajime, wait aneasjum umaim sujimkaigpajum mina uchigjai aishinati.
Nunik mina uchig nuwenamtaig atumesh jutii patayi waigtajum. Aatsa ii aidautish atumi nawanji aidaujai nuwenawagmi, tuja atumshakam iina nawanji aidaujai nuwenamnujum.
Tusa tutai, Siquemshakam Dina apajin, niina umayi aidaujai ijunun chichajak: “Minash wi sumamua nunú umigtuktajum, wisha atum wajig segattajum nunak imatiksanuk umigkatjime.
Atum wi nuwan juwakui wajupa akigkati tujutmainaitjume, nunashkam imatiksanuk umiktajai, untsu nuwak idaitugsatajum wijai aishinati”, tau.
Tusa tutai Jacopan uchiji aidau Siqueman niina apaji Hamorjai, umayi pegkegchau awajtukbau asa tsanuinak,
juna aatus tiajui: “Jutiik iina umayig aishmag tsupimakchau aidauk sumaitsuji, duka iniig shiig pegkegchau datsan amain asamtai.
Untsu atumesh jutijai betek atag takugmek, ashí aishmag aidautijum tsupimagtajum.
Nunikagmin duwi jutii nawanji aidaush atumjaish aishinmain ainawai, tuja ii aidautishkam atumi nawanjumjaish nuwenmain ainaji. Nunikaja dekas atumjaish nunú wegantu aidauk yaaktamawag ijunas batsamaina nunin amainaitji.
Tuja atum nunú dakitakjuminig iina umayig juki yaja wetatji”, tiajui.
Tusa tama Hamor niina uchiji Siquemjai chichainak: “Ayu, kame duke ati” tiajui.
Tusa tiajam nunú datsauchik Jacopan nawanjin senchi wakejuku asa, waugtus tsupimakui. Niina apaji jenig Siquem aajakui dekas eme anentsa diitai.
Nuna nunika niina apaji Hamorjai yaakta waitijin aents aidau ijunag chichatainum jegantag ditan chichajuinak:
“Juju aents aina juka iina kumpaji ainawai, nunin asag ditak juju nugka juwi batsamas takasa nuwiyan jukiag sujiagtatui. Dita batsamainuk nugkak shiig múuntai, tuja ii aidauti dita nawanji aidau nuwatkagtatji, nuniajin ditashkam iina nawanji aidaun nuwatkagtatui.
Nuigtushkam ditajai ijunja makichik yaaktakea nunin wajasa pujusmi tama ayu tuinawai. Nuniktin asajin dita chichainak ashí iinia aishmag aidauk, tsupimagtinme tujamainawai, dita wajuku ainawa nuninuk amí tusag.
Tuja ditá wajiji aidauk kuntinji aina nujai iinu agtatui. Nuadui yamaikik nii segapamua duke umigkagmi, aatus ditashkam jutijai juwakag batsamsatnume”, tuidau.
Tujash kampatum tsawanta duwi, Jacopa uchiji Dina umayi aidau: Simeón Levíjai puyagjin jukiag yaaktanum wayawag ashí aents tsupimajaju aidau nuna najaimainak ayamjumamainchau wajas batsatun ashí kajegkajui.
Dutikainak Hamornashkam Siquemjai apatuk puyajai ijuag maawajui. Dutikawag Dina Siquema jeen pujuttaman juki ukukiajui.
Dutikawaju ai Jacopan uchiji tikich aidau kauna shimutuk aents jinaa batsatbaunum utsanawag dita umayi pegkegchau awajkamunum aents jinau aina nuna wajiji aidaunak ashí yajuakajui.
Dutikainak nuigtushkam yaaktan ukuki uwig aidaun, baka aidaun, burro aidaun aatus ashí tikich waji ayaunak yajuakajui.
Tuja nuigtushkam waji jegaya aidaunash kasamkajui, dutikainak uchi aidaun nuwa aidaujai achija yajuakajui.
Dutikawagmatai Jacob Simeógkan Levíjai chichajak: “Atum minak utugchat itagtuaugme. Nuadui yamai cananeo aents, ferezeo aents aina nunú minak kajegtukagtatui, dutijuinak mina aentsug aidauk kuashtachua duwi dita ijunag mina mantuinak mina uchig aidaujai mantumain ainawai”, tiuwai.
Tutai dita aimainak: “Tujash ¿wagka niish iina umayinash, nuwa wainka takatai itugmaina dutikae? Nuadui iishkam aikaji”, tiajui.
Apajuí Jacopan chichajak: “Wetá Betelnum, núnikam nuwi jegam pujusta. Nuwi pujusam amina yatsum Esaú mantamatag takui tupikamin, Apajuí wantintugmakua nunú emematku kuntin maa patasa apeatin altar najanata”, tiuwai.
Tusa tima Jacob niina nuwe aidaun, uchiji aidaun, niina aentsji aidaujaí ijumag chichajak: “Atumi apajuímtaijum dakumka najanamu ajutjamaina duka ashí utsagtajum, dutikajum maijum tikich jáanch nugkugtajum.
Nunikagmin wamak Betelnum shiyakagmi, nuwi jegaan, wi wake besemag wekagai, Apajuí mina yainkauwa nunú emematku kuntin maa patasa apeatnun altaran najanatjai. Nii mina yaja wekagaish uyuuntusmatai wekaesauwaitag nuadui”, tiuwai.
Tusa tiajam ditashkam ayu tusag, dakumka najanamu apajuímtai ajuinamunak, kuishnum akiitai aidaujai yajuakag ashí Jacopan susajui. Dutikam nii juki numi Encina tutai, Siquem nugkanum jegattak wajaunum nuna wajautin yutua ukukiuwai.
Dutika ukuak jiinag shimutai, nuwiya aents aidaun Apajuí senchi sapigmitkakui ditan pataetukainum tusa. Dutikamu asag Jacob niina uchiji aidaujai shimutaish pataetukchajui.
Nunik we wenakua ashí niijai aents aidau yujaunak imanisag yaakat Almendro tutai tuja Betel tuuta awagmatia nunú Canaán nugkanum awa nuwi jegawajui.
Nunik nuwi jegawag kuntin maa patasa apeaku Apajuí ememattinun altaran Jacob najanauwai. Dutika nunú nugkan El-Betel adaikauwai. Yachi maatag tama tupikaki wesa kanittaman Apajuí wantintukua nuwi.
Nunú nugkanum Débora Rebecan kuitamajakua nunú jakauwai. Nunikmatai Betel jegattak numi Encina wakentin ukusajui. Dutika Jacob nunú nugkan, “Encinanum buutbau” adaikauwai.
Tuja Jacob Padán-aram pujau wakettatman Apajuí ataktu wantintuk pegkegnum yumigjauwa nunak,
aatus tiuwai: “Amek Jacopaitme, tujash tuke Jacob tamak achattame; yamai nagkamsamek ‘Israel’ tutai atatme”, tiuwai. Nuna tusa Jacopan daajin Apajuí yapagtua ataktushkam
chichajak: “Witjai dekas Apajuí ashí senchigtinnuk; amek kuashat uchigtin atatme, nuadui ame wegantu aidaush imanisag agtinai. Nuadui ame wegantu aidau nugka muuntan yaaktamawag batsamsagtinai. Tuja ame uchijum wegantunmaya apu waigkagtin ainawai.
Wi Abrahaman Isaakjai nugkan susauwaitag nunak amina yamaik amaajai, untsu ame jakamin amina uchijum wegantu aidaun susatnaitjai”, tiuwai.
Aatus Apajuí Jacobjai chichas ukuak wakitkimtai,
nuwig Jacob kayan juki inantai apujus aceiten vinojai juki ukatkauwai, juju nugkak Apajuínu atin ati tusa.
Nuna dutika ashimak Jacob nunú nugkan Betel adaikauwai.
Jacob Betelnum pujau jiinki Efrata jegattak wegai, Raquel uchin najaima shiig senchi waitus uchigmakui.
Nunik uchigmak ashí jaka tepaun, uchi uchigmitkau chichajak: “Ishamkaipa, jushakam aishmag uchigmakume”, tau.
Tusa tima ashí jaka tepes niina uchiji daajin Ben-oní adayak jakauwai. Dutika adaikamu aig, apaji dekas Benjamín ati tusa adaikauwai.
Jacob nuwen ukusa pempeenak kaya muuntan juki eketi ukukiuwai. Nunú kaya eketi ukukmawa nunuwai yamaikish, juwi Raquelak ukusbauwai tutai awa nunú.
Israel nuwen ukus ukuak jiinki, kumpin jiikbau Eder tawa nuna ukuki weuwai. Nunik nuwi jeen jegamag pujusui.
Nuwi Israel jegaa pujai, Rubén niina apaji awan nuwe Bilhájai ikagmakui. Nuna dekaa Israel senchi kajekui. Jacopa uchijig doce aajakui.
Leayai akiamuk: Rubén aajakui iwai, nuigtu Simeón, Leví, Judá, Isacar, Sabulón aatus aajakui.
Raquelai akiamuk: José Benjamígjai aajakui.
Raquela inake Bilhá aajakua nuwi akiamuk: Dan, Neftalíjai aajakui.
Untsu Lea inake Zilpá aajakua nuwi akiamuk: Gad, Asher aatus aajakui. Juju ainawai Jacopan uchiji Padán-aramnum pujusa akigbau aidauk.
Nuwi pujau niina apaji Isaakan Mamrenum yaakta daaji Arbá tuuta Hebrón tuuta awagmatia nuwi Abraham yaunchuk pujujakbaunum pujau asamtai, niina wainkatatus weuwai.
Nuwi Isaakak ciento ochenta mijan ejeyi pujus jakauwai.
Nunik shiig múuntuch wajas jakamtai, niina uchiji Esaú Jacobjai jukiag ukusajui.
Juju aajaku ainawai Esaú, Edom tutaya nuna uchiji wegantu aidauk.
Esaú jimag nuwan Canaán nugkanmaya aidaun nuwatkauwai. Jeteke aajakui Adá, hitita aents Elón aajakua nuna nawanji, untsu awan nuwe aajakui Oholibamá, Aná nawanji heveo aents Sibón aajakua nuna tijaji.
Nuigtushkam Ismaela nawanjin Nabaiota umayi Basemat aajakua nuna nuwatkauwai.
Adá Esaún uchigmatkauwai uchi aishmagkun Elifazan, untsu Basemat uchigmatkauwai uchi aishmagkun Reuel.
Tuja Oholibamá uchigmatkauwai uchi aishmag aidaun: Jeús, Jaalam, Coré aatus. Juju aajaku ainawai Esaú uchiji nii Canaán pujusmatai akiinkaju aidau.
Canaán pujau Esaú niina nuwe aidaun, uchiji aidaun, nawanji aidaujai ashí aents niina jeen batsamin aidaunashkam imatiksag yajuak weuwai tikich nugkanum niina yachi Jacobjai pujamun ukuki kanak pujustatus. Nuigtushkam niina tagkuji aidaun Canaán pujusa uyugkamunak wajijijai ashí yajuak weuwai.
Ditak kuashat tagkugtin asag, nunú nugkanmakek mai pujumainchau aajakui; nuigtushkam nunú nugkanmak tagku ayugmainchakam atsujakui.
Nuniau asamtai, Esaú Edom tutaya duka, nugka Seír tawa nuna mujajin pujustatus weuwai.
Juju aajaku ainawai Esaú wegantu aidau, edomnumia aents aajaku aina nuna apaji. Ditak nugka Seír tawa nuna mujajin batsamajakajui.
Tuja Esaú uchiji aajaku aina nuna daaji aidauk juju ainawai: Elifaz Adáyai akiidau, Reuel Basematai akiidau.
Tuja Elifazan uchiji aidauk: Temán, Omar, Sefó, Gatam, Quenaz aatus aajaku ainawai.
Elifaz tikichin ikaa nuwen Timná daagtinun nuwatkauwai. Dutika nuwi akiauwai makichik uchi aishmagkun dutika adaikauwai Amalec. Juju aajaku ainawai Esaún nuwe Adá aajakua nuna uchiji wegantu aidau.
Untsu Reuelan uchiji aidauk: Náhat, Zérah, Shamá, Misá aatus aajaku. Tuja juju aina juka Esaún nuwe Basemat aajakua nuna uchiji wegantu ainawai.
Tuja Esaún tikich nuwe Oholibamá Aná nawanji, Sibógkan tijaji aajakua nuwi uchi akiinkau aidauk: Jeús, Jaalam, Coré aatus aajakui.
Tuja Esaún uchiji aidaunmaya apu aajaku aina duka juju ainawai: Esaú uchiji iwai Elifaza uchiji wegantu aidaunmaya apu aajaku aina duka juju ainawai: Temán, Omar, Sefón, Quenaz,
Coré, Gatam, Amalec aatus. Juju aajaku ainawai Elifaz wegantunum akiinau aina nuna apuji, Edom nugkanum batsamajaku aina nunú. Juju aina juka ashí Adá wegantu ainawai.
Untsu Esaún tikich uchiji Reuel aajakua nuna uchiji apu aidauk: Náhat, Zérah, Shamá, Misá, aatus aajakui. Juju ainawai Reuel wegantunum akiinau aina nuna apuji Edom nugkanmaya. Juju aina juka ashí Basemat wegantu aajakui.
Untsu Esaú nuwe Oholibamá Aná nawanji aajakua nuna uchiji aidaun apujig: Jeús, Jaalam, Coré aatus aajakui.
Esaú Edom tutaya nuna uchiji wegantu aidaun apuji aajaku aina duka juju ainawai.
Tuja Seír horeo aents aajakua nuna uchiji aidauk: Lotán, Sobal, Sibón, Aná,
Disón, Éser, Disán aatus aajakui. Juju aajaku ainawai Seíra uchiji wegantu aidau horeo aents wegaunum akiinau aina nuna apuji aidau Edom nugkanum batsamsau aina nunú.
Tuja Lotánka uchiji aidauk: Horí, Hemamjai aajakui. Untsu Timná aajakui Lotánkan umayi.
Tuja Sobala uchiji aidauk: Alván, Manáhat, Ebal, Sefó, Onam aatus aajakui.
Sibógka uchiji aidauk: Aiá, Aná aatus aajakui. Nunú Aná mujanum niina apaji Sibógka burrojin kuitamak uwegshunum wekaekama yumi pukuni initkanmaya jiinun ejeyuwai.
Aná uchijishkam: Disón, nuigtu nawanji Oholibamá aatus aajakui.
Disónkan uchiji aidaushkam: Hemdán, Esbán, Itrán, Querán aatus aajakui.
Tuja Ésera uchiji aidaushkam: Bilhán, Zaaván, Acán aatus aajakui.
Disón, Éser, Disán aatus aajakui. Juju aajaku ainawai horeo aents aidaun apuji, maki makichik wegantu aidau Seír nugkanum batsamsau aina nunú.
Nunú apu aajaku aina nuu, inamajaku ainawai Edom nugkanum, Israel aents aidaunmayag eke apu atsau asamtai.
Beoran uchiji Bela aajakui Edoma apuji. Tuja niina yaaktajig Dinhaba aajakui.
Bela jakamtai, Jobab Zérah uchiji yaakat Boshránmaya aajakua nunú apu wajas inamjauwai.
Untsu Jobab jakamtai, Husam Temán nugkanmaya aajakua nunú apu wajas inamjauwai.
Husam jakamtai, Hadad Bedatan uchiji madiágnumia aents aidaun Moabnum amukua nunú apu wajas inamjauwai. Nigka yaakat Avit tawa nuwiya aajakui.
Hadad jakamtai, Samlá Masrecánmaya aajakua nunú apu wajas inamjauwai.
Samlá jakamtai, Saúl yaakat Rehobot tutai namak Eufratesa ijus awa nuwiya apu wajas inamjauwai.
Untsu Baal-hanán jakamtai, Hadad yaakat Pau tawa nuwiya apu wajas inamjauwai. Hadata nuwe aajakui Mehetabel, Matred aajakua nuna nawanji, tuja Mezaapa tijaji.
Tuja Esaú wegantu aidau maki makichik daagtin patayi aidaujai juunik ditash nugkentin batsamsaju aina duka juju ainawai: Timná, Alvá, Jetet,
Oholibamá, Elá, Pinón,
Quenaz, Temán, Mibsar,
Magdiel, Iram aatus. Tuja Esaún tikich daajig Edom aajakui. Juju ainawai Edoman apuji aajaku aidau, maki makichik ditash nugkentin batsamajaku aina nunisag apumeak inamjau aina nunú.
Jacopak niina apaji Canaán pujujakua nuwi pujusui.
Juju agagbauwa juka Jacopan patayi aidau pachisa augmattsamui. Josék diecisiete mijan ajamaitak, niina apaji ikaa nuwe aidau Bilhá Zilpájai aajakua nuwi niina yachi akiinau aidaujai ijunas uwijan kuitamajakui. Nuniau asa niina yachi aidau pegkegchau wajagtai apajin jegajua ujajakui.
Tuja Israelak Josén ima senchi tikich yachi aidaun nagkaesau anejakui, nii múuntuch wajas pujayatak akiau asa, José nugkugtinun jáanchin shiig pegkejan najatua susauwai.
Tujash José yachi aidauk, iina apajig Josén ima senchi aneak iinak imatikas anempainatsji tuidau asag, kajejuinak makichkish kumpamainachu.
Dutikam pujus José kajanum kajamjauwai. Nunik wagkanuk juni kanagja tusa yachi aidaun ujakui. Dutika ujakam nuna antukag, nuni senchi kajegkajui.
Dutikainam José ditan chichajak: “¡Antuktajum, wi kajanum kajamjag nuna ujaktajime!
Tusa ujakam, yachi aidau niina chichajuinak: “¿Amekaitam iina apuji wajasam inajajatnum?” tuidau. Nuna tusag nuni senchi kajegkajui, wagki nii kajamjamujin imatiksag ujakajam.
Dutikam pujus ataktushkam tikichin kajamjauwai, nunik nunashkam yachi aidaun ujaak: “Antuktajum tikichnashkam ataktu kajamjajai. Kajanum wainkamjai etsan, nantun, nuigtu once yayan. Nunú aidau mina tententuawag eme anenjusag tsuntsumjutiagmae”, tau.
Tusa niina apajin, yachi aidaujai ujakui, tusa uchiji ujaam apaji chichajak: “¿Wajimpaya dusha nunin kajabaush? ¿Wika amina dukujai, ashí yatsum aina nunú aatsan amina tikishmatjan ememattinaitjam?” tiuwai.
Nuadui niina yachi aidau senchi kajejuidau. Tujash niina apajig wajuk asag nunash nuni kajamjae tusa kuashat anentaimu.
Makichik tsawantai José yachi aidau ditá apaji uwigji ayujatnun chijichin egainak Siquemnum shiyakajui.
Nunik shiyakmatai pujusa Israel Josén chichajak: “Amina yatsum aidau uwijan kuitamainak Siquem batsata nunú wejim diista”, tiuwai. Tama José ayaak: “Ayu apawah, ame tame nunak imatiksanuk umiktajai” tiuwai.
Timatai Israel: “Ayu wetá, nunika jegaam yatsumesh wajuk batsatainawak nunú diista, nuniakum uwig aidaushkam diista. Dutikam ditash wajintuk chichainawa nunú minash taam ujatkata”, tiuwai. Tusa, José Hebrógka pakajin pujaun Israel akupkauwai, dutika akupkam Siquem wekama,
wagaka wainak wekaetatman makichik aents wekagu wainak iniak: “¿Waji egakmea amesh wekaeme?” tiuwai. Tama José ayaak:
“Wika mina yatsug aidaun egajai” tiuwai. Tusa nuna iniak: “Wait aneasam minash ujatkata tuwi dekaskesh uwijan kuitamkush batsatua”, tau.
Tama nunú aents ayaak: “Amina yatsumik juwig atsuinawai, juwi batsatu ukuak shiyakmae, tuja dita chichainak, Dotágnum weagmi tuidaun antukmajai”, tiuwai. Tusa tima Joséshkam yachi aidaun egak yaakat Dotágnum jegauwai, nunik nuwi yachi aidau batsatun wainkauwai.
Nuwi jegattak wegaun, yachi aidau wainkag, maami tusag eke jegatsaig chichaman umigkaju ainawai.
Dutika umigkaju asag chichainak: “¡Diisjua au kajamkagtinuwe nunú minawai!” tuidau.
Nuna tusag: “Kaunatajum maami, dutika waanum egkea ajapami. Dutika iina apaji jegaji ujakuishkam, ikamia kuntin yuwae timi. ¡Dutika ajinish nii kajamkagtugbauji aidaush wajuk uminkatig!” tuidau.
Tusa tuidaun Rubén antuk ayamjuktajai tusa chichaak: “Dekas tikima mautak maachmi”, tau.
Nuna tusa nuigtu chichaak: “Ayatak mautsuk, juju uwegshunum waa awa juwi egkeatajum, tujash makichkish awattsuk egkeatajum”, tiuwai. Rubén juna tiuwa nunak niina yachin uwemtikag juki apajin awagkitatau asa tiuwai.
Tusa imatu batsatai Joséshkam niina yachi aidau batsatbaunum jegantui, nunittaman jáanch nugkuagbaujin awituk jujukiag,
achika jukiag waa yumi atsamunum egkeawajui.
Nuna wainak Judá niina yachi aidaun chichajak: “¿Waji imana jukittaji iina yachi, maa uuka idaikuish?
Dekas ayatak juki Ismael aents shima au sumakta tusa sujukmi, dutikaku tikima mautak maachmi, iina yachiya jamah”, tiuwai. Tusa tama tikich yachi aidaushkam duke ati tusag tiajui.
Nuadui Madián aents waji sujin aidau nagkaemainai, Josén yachi aidau waanmayan jiiki jukiag diitai sujukajui veinte kuichik plata najanamun juwinak. Dutikawagmatai dita sumak jukiag Egipto nugkanum ejegawajui.
Dutika sujuk awemaju ai, Rubén wakitki taa waanum José egkeamun jegantun diikma atsaun wainkauwai, nunik jáanchjin japiki ichigkui wake besemag dekapeamunum.
Nunik wakitki yachi aidaun chichajak: “¡Uchik atsawai! ¿Yamaish wisha wajukatjaki?” tau.
Tusa tutaish pachitsuk idayinak, José jáanchji awitka jujukbaun jukiag, chivo tsakatan maawag nuna numpejai jáanchin numpeajajui.
Nuna dutikawag ditá apajin akuptukajui, dutikamun juki ejetuawag chichajuinak: “Juju wainkaji ame shiig diista, amina uchigmi jáanchjichuashit”, tiajui.
Tama Jacob diistakama niina uchiji nugkutaijin wainkauwai, nunik chichaak: “¡Ehe juju jáanchia juka mina uchigdauwai!” tiuwai. Tusa chichaak: “¡Kuntin kajen pegkegchau aina nunú yuwae imatika shiig ichiajana!” tau.
Nuna tusa Jacob niina jáanchjin japiki ichigkui, nunik wake besemag dekapeaku nugkutain nugkujui. Nunik pujus uchijin aneak kuashat tsawantai tuke buutú pujau.
Imani pujutai ashí niina uchiji aidau, nawanji aidaujai anentain ichichtuinak kautuawajui. Tujash nigka dakitau anentaijun ichichtujatnume tusag. Nuniau asa: “¡Wika tuke buu buutkawa jakan niijai wainiakun, duwi wake besemag dekapeamugnak nagkaankattajai!”, tiuwai.
Tuja Madián aents aidauk dita sumaku ainayatak, Egipto nugkanum ejegawag suntag yaaktan utuawainum tusa kuitamin aidaun apuji faraógka atuwe Potifar aajakua nuwi sujukajui.
Tikich tsawantai Judá niina yachin ukuak weuwai makichik aents Hirá daagtin yaakat adulamnumia aajakua nuna jeen pujustatus
Nuwi jegaa pujus canaágnumia aents Súa aajakua nuna nawanjin wainak nujai nuwenauwai. Nunik pujusa,
ejapmitkakui, dutikam pujus tsawanji jegajim aishmagkun uchigmakui. Nunikmatai Judá uchiji daajin Er adaikauwai.
Nuna uchigmak pujus ataktu ejapjuk uchigmakmatai nunak Onán adaikauwai.
Nuigtushkam ataktu ejapjuk uchigmak nuna untsu Selá adaikauwai. Nunak Judák yaakat Quezib pujai uchigmakui.
Nuwi pujus Judá niina uchiji iwai Er aajakua nuna nuwa Tamar daagtinjai nuweauwai.
Tujash Era pujutjig Apajuí emtinig shiig pegkegchau aajakui, nuniau asamtai, Apajuí niina pujutjinak jujukiuwai.
Dutika jujukim jakamtai Judá Onágkan chichajak: “Ame yatsumin nuwe wajemea au jukim, yatsum uchi akiitsuk jaka nunú uchi akiintuata, dutikam aminiya niina uchiji wegantu aidaush yujakti”, tiuwai.
Tujash Onágkak nii uchi akiamua duka niinuchu agtinun dekau asa, yachi nuwe wajejai tsaniakush ejapmitkakaig tusa kuitamamajakui. Nunak nii akiamunmaya yachi uchiji wegantu aidau yujakai tusa dakitak nuníjakui.
Nunittaman Apajuí wainak shiig pegkegchau diisui, dutikau asa niinashkam dutiksag wamak pujutin jujukiuwai.
Dutikam jakamtai, Judá niina uchiji nuwe Tamar aajakua nuna chichajak: “Yamaik wajemeaume, junismek amina apa jeen weme pujusta, mina uchig Selá tsakagti”, tiuwai. Tusa tima Tamarshakam niina apaji jeen wee pujusui. Nunak Judá anentaimas tikich yachi aidau jakaja nunik jusha jakachaintash, tau asa tiuwai.
Tuja kuashat tsawan nagkaemakiu ai, Judá nuwe Súa nawanji aajakua nunú jakauwai. Nunik nuwe jakamtai wake besemag pujamun sakapag niina kumpaji Hirá adulam aents uyuuntsam yaakat Timnatnum niina uwigji ujen tsupijuinak batsatbaunum weuwai.
Tuja Tamarchakam niina aishi aajakua nuna apaji yaakat Timnatnum niina uwigji ujen tsupijak wee tabaun dekauwai.
Nunik dekaa waje nugkutai nugkuagbaujin awimak ukuak, waitkainum tusa jáanchin juki dukumak yapin ejak, jinta Timnat wetainum ayaumas yaakat Enaim awa nuna waitaijin ekemsauwai. Nunak Selá tsakaju aigkiap awi nemakta tusagkesh tujutchae tusa nunikui.
Nunik ekemtatman Judá wainak, yapiin dukuka eketu asamtai, juka nuwak wainka takatai aina nuwapi tiuwai.
Nuadui niina uchiji nuwe aajakua nuwapi tachau asa jegantun chichajak: “¿Minash wi amijai aankatjai taish ayu tujutmainchaukaitam?” tiuwai. Tusa tama nii ayaak: “¿Tujash ame mina dutijakmesh waji minash sujustatme?” tiuwai.
Tusa tama Judá ayaak: “Makichik chivo tsakatan awetitjame”, tau. Tama nuwa ayaak: “Ayu, dekas takumek makichik waji ukugtukta, ame nunú chivo tsakat awetujiamin nuna juwakun awagtuktagme”, tau.
Tusa tama Judá iniak: “¿Tujash wajina ukugtukti tusamea wakegame?” tau. Tama nuwa ayaak: “Ame patakumtaijum, nugkutaijum, nuigtu numi amina ushujutaigmia nunú aatsa ukugtukta”, tiuwai. Tama Judá ayu tusa ashí susa nuadui niijai tsanigkui, dutikam Judá uchijin ejapjukui.
Nunik Tamar wakitki jeen jegaa, jáanch dukumakbaujin juki ukuak, wajemea nugkutain nugkug pujusui.
Nunik pujai Judá niina kumpaji adulam aentsun chichajak: “Ame makichik chivo tsakatan amasmatai jukim nuwa ejetuam suwakum, mina wajig aidaun susan ukukmayag nunú segam itagtuata”, tusa awemauwai. Tusa tima niina kumpaji nuwan jegajua susatakama wainkachui.
Dutika wainkacha nuwiya aents aidaun iniak: “¿Tuwi pujawa nuwa wainka takatai Enaimnumia jintá ayaumas pujuma dusha?” tau. Tama dita aínak: “Juwig nuwa wainka takataig makichkish shiig atsawai”, tiajui.
Tusa tima Judá pujamunum wakitki jegaa chichajak: “Nuwanak shiig wainkachmajai, awiya aents aidaushkam juwig nuwa wainka takataig shiig atsuwe tujutiagmae”, tau.
Tusa ujaam Judá ayaak: “Nunú waji aidauk niini juwakti, tikima shiig dushikiam aig; wika chivo tsakatan amastajai tibaugnak awetijai, tujash amesh wainkachu asam susachume”, tusa idaisauwai.
Nunik idayas pujus kampatum nantu nagkaemai, Judán kautuawag chichaman ujainak: “Tamar amina uchigmi nuwe aajakua duka wainak aentsjai takama wekaekama ejapjuke”, tiajui. Tusa tama Judá senchi untsumak chichaak: “¡Nuwak jiiki jukijum apeatajum!” tiuwai.
Tusa timatai jegaji juwam, niina aishi aajaku apajin chichaman akuptak: “Wika juju wajiin takakag judaun ejapjukjai. ¿Amesh juju diisiah, jusha patakumtai, nugkutai, numi ushujutain wi takakag jusha yanawaita?” tiuwai.
Nuna dekaa nuigtu niina wajijin wainak wajaka Judá chichaak: “Niig dekas shiig anentaimui, midauwai utugchata duka, wagki wi mina uchig Selájai nuweachbau asa junak jutijuae”, tusa ayatak idaisauwai. Nuadui ataktu awagkig nuwanak makichkish wejichui.
Duwi pujus Tamar uchigmati jegamtai, jimag uchi aishmagkun uchigmakui.
Dutika uchigmam makichik uchi uwejen eemtika jiikiuwai. Dutikamtai uchí uchigmitkau uwegnum hilo kapantun tsujig juki jigkauwai. Dutika chichaak: “Juju dekatkauk akiinae”, tiuwai.
Tujash nunú uchik niyá akiinachui ayatak kuntujin awagkiuwai, nuniai niina yachi tikich eemak akiinauwai. Nunikmatai uchí uchigmitkau chichaak: “¿Amesh wajuk eteemamea jiinkiume?” taku nuna daajin Fares adaikauwai.
Nunú akiinamtai uchi uwegnum jigkamushkam akiinauwai. Nunikmatai nunak Zérah adaikauwai.
Josén Ismael aents aidau sumakag Egipto nugkanum ejegawajui, dutikawagmatai nuwiya aents Potifar daagtin sumakui. Potifarak suntag yaakta utuawainum tusa kuitamin aidaun apuji, faraógkan atuwe aajakui.
Tujash Josénak Tuke Pujuu kuitamajakui. Dutikamu asa nii egiptunmaya aentsu jeen pujus takasua duwik pegkeg pujusui.
Nuadui niina apujishkam anentaimas, Tuke Pujuuwap junak dekas yayawa dutikamu asampap takat susamash shiig umika emawa tiuwai.
Nuadui Josék apu shiig anentam asauwai, duwi Josénak ame dekas mina jegajuiya aina nunú kuitamin ata tusa ashí niina wajiji aidaunak susa idaisauwai.
Apu Potifar ashí niinu aidaunak Josén ame yamaik diista tusa susamunum nagkamas, Tuke Pujuu Potifaran pegkegnum yaigkui, dutikak niina jenianash, ajajinianashkam aikasag kuashat ikauntukui.
Imatikamu asa, Potifarak shiig kajitus, Josénak ashí niinu aidaunak idaitusui. Dutikau asa niig ayatak yuwatnujinak anentaimtujakui. Josék shiig iwajamu, yantsaptin wajakin aajakui.
Iman asamtai, tikich tsawantai apu Potifaran nuwe Josén senchi wakejukui, nunik makichik tsawantai chichajak: “¡Iijai kanagmi!”, tiuwai.
Tujash Josék dakitau asa niina chichajak: “Amesh anentaimsata, mina apug shiig kajitjus ashí niina jenia aidaunak mina idaitugsau asa, nigka makichkish puyatjutsuk shiig aneas pujawai.
Tuja juju jega juwig tikich aents mina nagkaetasuk atsawai; makichik wajigkesh wi takamainchauk atsawai, ima ameketme wi atimainchauk, wagki niina nuwe asam. Nunin aish, ¿wisha wajukeaknuk amejai kanaknush Apajuí emtinish pegkegchaunash takastaja?” tiuwai.
Tusa tamashkam nuwak Josénak antugtsuk kashi kashinig iijai kanagmi tusa waitkau. Imatjamashkam Josék nuwa chichamenak antugkachui.
nuwa Josén jáanchjin achika emetua chichajak: “¡Iijai kanagmi!” tau. Tujash Josék dakitau asa tupikaki jiinak, niina jáanchjin awimak ukukiuwai.
Dutika jáanchin awimak ukukmatai, nuwashkam nunú jáanchin juki wajan,
nunú jeganum tikich inak aidau batsatun untsuka ikaunman chichajak: “¡Diistajum atumesh, mina aishug hebreo aentsun juwi itagtamama nunú, iina dushiktamak mina jutijawai! Juwi tajutua iijai kanagmi tujutkui, wi dakitakun senchi untsumajai.
Tusa imatai ¡tupikak jáanchjin awimak ukuak jiinki wemae!” tau.
Tusa ashí etsejuk idayak, José jáanchjin juki ukus pujai niina aishi, José apuji aajakua nunú tauwai.
Nunikmatai nii tikich aentsun ujaak chichakbaujinak, imatiksag aishinashkam ujaak: “Ame hebreo aents inagtajai tusam itamum nunú mina kanutaijui wainjua waitkagsae.
Tujash wi senchi jiika untsumai, tupikaki jiinak niina jáanchjin awimak juwi ukukmae.
Juna aatus amina inakem waitkagsae”, tau. Tusa ujakam José apujishkam niina nuwe chichaak aatus waitkagsae tabaun dekaa senchi kajekui.
Nunik kajeka Josén achik juki aents achika chimpitainum apu inake aidau achikam chimpijunum egkeauwai.
Dutika egkeawagmataishkam Tuke Pujuu Josénak tuke kuitamu, nuadui achijatka chimpitai kuitamnun apujishkam niinak shiig anenjauwai.
Dutikak aents achika chimpitainak, ashí aents achikam chimpijujai Josén ame ashí kuitamkata tusa idaitusui. Dutikamu asa nuwi chimpimas takajaku aina nunak José diijakui.
Aents achika chimpitain apujig Josén ashí idaitusu asa, nigka nunak puyatjujakchauwai. Wagki Josénak Tuke Pujuu kuitamajakui. Nuadui niina takatjig shiig pegkeg aajakui.
José achikam pujai, faraón uwagtinun vinon shikika su aidaun apuji, pagka najanin aidaun apujijai faraógka chichamen betek umigkachajui.
Nunikagmatai faraón uwagtinun shikika suu aidaun apujin, pagka najanin aidaun apujijai mai kajejuk,
achika apu Potifara jeen aents achika chimpitainum, José achikam egketunum, nuwi ditanashkam chimpiauwai.
Tuja aents achika chimpitain apuji Josén chichajak: “Apu faraógkan inake aidaun achika egkeag juju ame ashí diista”, tusa niina idaitusui. Dutikamu asag kuashat tsawan nuwi pujusajui.
Nuwi pujusag, faraógkan umutain shikika suu aidaun apuji, pagka najanin aidaun apujijai mai kajamjajui maki makichik dita wajukawagtinuk ayanme nuna.
Nunik kajamag tsawajag batsatai, José kashikmas weji diikma wake besek pekajun wainkauwai.
Dutika wainak ditan iniak: “¿Wagka wake besekjumesh pekagjume?” tau.
Tusa tama dita aínak: “Kajamkagtugji, nunika wajukatnuk aannush kajamjaji, yaki ujapakainta tusa anentaimku pekagji”, tuidau. Tiagtai José ayaak: “¿Dekas Apajuíchukai atum aan kajamjaujum nuna ujapamainuk? Wajuk atum kajamjaugme duka mina ujatkatajum”, tiuwai.
Tusa tima apu uwagtinun shikika suu aidaun apuji, nii kajamjamun ujaak: “Wi kajanum makichik uva numiji uva numiji tsapai wajaun wainkamjai.
Tuja nuna kanaweg kampatum ajime. Nunú kanawe aina nuwi jeeka yagkujime, nuniak niina yagkujiya duke neje najanea tsamame.
Nuniai wi faraógka umutaijin takusa wajasan uvan juukan apu shikika sutainum nuna ijujan jukin wiki apu faraógkan sumajai”, tusa ujakui.
Tusa ujakam José chichajak: “Ame kajanum kampatum kanawe wainkaum duka, kampatum tsawan atina nunú kajamjaume.
Tuja kampatum tsawan asa, apu faraón atumin itugchatjumin diigtamsattawai, nunik aminak ame takataigminig ataktu awaintamattawai, dutijamamtai ame yaunchuk apu faraón niina umutaiji umigkam suyum dutiksamek sutatme.
Tuja wi tajam nunú betek uminkamtaig, minash wait aneasam anenjata kajimatkim idaitutsuk, nuniakum mina pachittsamesh faraón ujakta minash jiigkiti.
Wika hebreo aentsuitjai nuniaig minak kasamjukag imajui itajuawagmayi, dutijuawagmatai pujai, makichik pegkegchaunakesh takamsachu aig, juwi egketuawagmatai pujajai”, tiuwai.
Nuna aatus José tikichin betek ujakmatai, pagkan najannun apujishkam Josén nii kajamjamujin ujaak: “Wishakam kajanum kampatum chagkin yaignum pag puju aidau aimkamun yajuakan mina buukeajui ekenjamjai.
Nunú chagkin kampatum mina buukjui ekenbauwa nuwiya pag shiig pegkeg yumimitu najankamu faraógdau chimpijun chigki aidau kaunak yuwagmae”, tusa ujakui.
Tusa ujakam José ayaak: “Ame kajanum kampatum chagkin yaijuch aidaun mina buukeajui ekenjai tame duka, kampatum tsawan atina nunú kajamjaume.
Kampatum tsawan asa faraón amina itugchatjumin diigtamsattawai, nunik jiigmaki numi muunnum aminak jigka detama buukmin tsupigtamak mantamattawai, dutijamamtai amina iyashminak chigki aidau yuwawagtatui”, tiuwai.
Tusa ujakajam batsamas kampatum tsawantan ejegainai, faraón nii akiinamuji tsawan tsawagmatai, ipaama yutain umika yuwinak batsamas, ashí nii ipaamu aidau emtin makichik aentsun awemauwai nii uwagtinun shikika suu aidaun apuji, pagka najanin aidaun apujijai, achikam chimpija nunú jiikjum utitajum tusa. Tusa akupkam jegajua jiiki juki itajuauwai.
Dutika itajuam nii uwagtinun shikika su aidaun apujinak ataktu yaunchuk takajakbaujinig awayauwai. Dutikam niig faraógka shikijuk suwak wekagu.
Tujash umutain shikika apun su aidaun apujig José akatjamunak kajimatki pachitsuk idaisauwai.
Faraógka umutain shikijuk su aidaun apuji achikam pujaun jiikiajua duwi nagkamas jimag mijan wegai, makichik tsawantai, faraón niishkam kajanum namak Nilonum uwet wajamujin kajamjauwai.
Nunú namakia siete baka duwejam pegkeg aidau jiinag chijichi namaka tugkitkenian yuwinak ijunun kajamjauwai.
Nuniai tikich siete baka aidau watsaku pegkegchau tsumain aidau jiinag, tikich baka duwejam aidau chijichin yuwinak ijunbaunum jegantatak nuna ukujin namaka tugkitken ijuntsauwai.
Tuja nunú siete baka watsaku pegkegchau tsumain aidau, tikich siete baka duwejam pegkeg aidau ijuntatman shiig wamak yuwa amukajui. Nunú nunidaun faraón wainak shintajui.
Nunik shintaag tepau ataktu kanukma tikichin kajamjauwai: Untsu duwi wainkauwai trigo makichik numitak sieteya imajin nejen nejeka mantamas wakemain wajas wajattaman.
Tuja nuna ukujin tikich trigo sieteya imajin nejentin tujash dase umputai asa neje tsejegkush kagaku aidau jiiniajui.
Nunik dasen umputai asa kagaku tsejegkush aidau, tikich trigo pegkeg siete nejen mantamas wajaun wamkes yuwa amukui. Dutiktatman dii pujau shintaag, kajanmap junikja tiuwai.
Nunik nuna kajanum wainak puyatuk ane anentaimkawa tsawag kashikmas, Egipto nugkanmaya anentaimas dekamin aidaun yacha aidaujai untsuka ashí ikaunmauwai. Nunik kaunamtai faraón nii kajamjamujin ditan ashí ujakui, tujash makichkish nunú nuniktin aan kanajume tusag ujakchaju ainawai.
Dutika tujinkagmatai apu uwagtinun umijuk su aina nuna apuji, faraógkan chichajak: “Yamai wi umikchamujun adeajag nuna ujaktajame.
Ame apuh, kajekam pagkan najannun apuji wijai achigkam apu Potifara jeen aents achika chimpitainum mai egkejatuawamin pujusa,
kanamunum pagka najanin aidaun apuji kajamkagtujabi, nuniai wishakam antsanuk nunú kashia duwik kajamkagtujamiajai, nunú jimag kajamkagtugbauwa duka maki makichik nagkaemaktinji ajuyi.
Nunika kajamja, yaki ujapaka tusa pujajin nuwi makichik datsauch hebreo aents, aents achika chimpitain kuitamin aidaun apuji inaku waitkatai aajakua nunú achikam pujau waipakmatai, nii ujakabiaji. Dutika ajin wajukatnuk dusha aan kajamjabiaji nuna nii betek ujapakabi.
Tuja nii tujabauk imanisag uminkabi, duwi wika ataktu mina takatug aajakunmak wayamiajai. Untsu tikichnak suwenum jigka nená maawagmayi”, tusa ujakui.
Tusa ujakam faraón chichaak: “José utitajum” tusa awemauwai. Dutikam jegajua José achikam egketun wamkesag jiikiag awajajui. Dutikawag jáanch pegkejan yapagmamamtai jukiag faraógkai ejegawajui.
Dutika ejegawagmatai faraón chichajak: “Wi kajamkagtujan, wajukatnunak juni kajamkagtugja tusan ashí inimsajai, tujash makichkish ujatuinatsui. Nunika pujai amina au kajanmayan shiig etsegmayi tujamainakui untsukjame”, tiuwai.
Tusa tama José ayaak: “Apuh, wika wikik tumaitsujai, ¡Apajuí minai pujau asa nii dekaskea nuna ujapakti!” tiuwai.
Tusa tima faraón nii kajamjamujin Josén ujaak: “Kajanum namak Nilonum uwet wajamjai,
nuniai nunú namakia siete baka dekas pegkeg duwejam aidau jiinag namaka tugkitkenia chijichi ayaun yuwinak ijunun wainmajai.
Nuniai tikich siete baka tsumain watsaku aidau jiinag, nunú baka duwejam ijunbaunum nuna ukujin ijuntsame. ¡Wika yaunchkesh makichkish ashí Egipto nugka juwiyanak baka watsaju ibau tsumainnak wainkachuitjai!
Nunú siete baka tsumain watsaku aidau, baka duwejam pegkeg aidaun wamkesag ashí yuwawag amukagmae.
Dutika yuwawajash yuwachua nunik yama jiinainak tsumain watsaku aajakbaunak nunisag ijuniagmae. Nuna wainkan paantapi tukaman shintagmajai.
Untsu ataktu kanukman tikichin kajamkun, wainkamjai makichik trigonmayag sieteya imajin nejek nejen mantamas wakejumain wajas wajaun.
Untsu tikich nuna ukuujin dushakam sieteya imajin nejekuwe, tujash dasen umputai asa neje tsejegkush kagaku aidau jiinag asagmae.
Nunú kagaku aidau tikich dekas pegkeg nejen mantamas wajaun wamkes yuwa amukagmae. Nuna pachisan dekamin aidaun ashí ujakmajai, tujash makichkish nunú nuniktin aan kajamjaume tusag ujatkachaje”, tau.
Tusa ujaam José faraógkan ayaak: “Apuh, ame jimag kajanum kajamjaum duka makichkia duke. Nunak Apajuí nii dutikatnujin aminak iwaintugmake.
Siete baka pegkeg duwejam aidau kajamjaum duka siete mijan atin kajamjaume, tuja siete trigo pegkeg kajamjaum dushakam nunisagke.
Tuja siete baka watsaku tsumain aidau baka duwejam aidau ukujin jiinag ijuntsau wainkaum dushakam siete mijan atin kajamjaume. Tuja makichik trigonmaya sieteya imajin nejentin tujash dasen umputai asa neje kagaku aidau wainkaum dushakam siete mijana nunuwai. Juwai siete mijanai nujan tepeatta nunú.
Tuja wi amina tijam nunak betek Apajuí nii dutikatnujin amina iwaintugmake.
Siete mijanai ashí Egipto nugka juwig kuashat ajakma juwamu atatui.
Imanik shiig senchi yapajut tepeau asamtai, yaunchuk ajakma yuujakbauwa duka shiig atsuttawai.
Mina apujuh, ame mai numamtinuk kajamjaum nunak Apajuí nii umiktata nuna dekas aik iwaintugmake. ¡Duka imanisag shiig wamak uminkattawai!
Nuadui mina apujuh, ame juju aatsa umikta: Adaijata nugká apuji aidau, dutikam dita ashí Egipto nugkanum yujasag ajak juukbaunmayan cinco saco aimkamu ataik makichik, tuja dieznumian jimajan aatus yaju yajumainakua, jeganum utuaktinme siete mijana duwi.
Trigo senchi nejet mijan atata nuadui juukag ashí yaakat aina nuwi ijumjatnume. Duka amina chichamjuminig kuitamkamu ati, yapajut tepeamtaish nuwiya juki aents aidau ayugnatin asamtai.
Aatus trigo ijumjamu asamtai, Egipto nugkanum siete mijadai yapajut tepeamtaish nuwiya juki, juju nugka juwiya aents aidau ayugnati nujantai jinawainum”, tiuwai.
Tusa José timatai, faraón niina inake aidaujai nuna antukag shiig wakejukajui.
Nunik faraón niina inake aidaun chichajak: “¿Juju aentsun Apajuín Wakani aja imajush tikich aentsush igkumainkait?” tiuwai.
Tusa Josén chichajak: “Amina Apajuí yaimpasmatai yachaitam imanuk tikich aentsuk juwig shiig atsuinawai.
Ame wi pujusa inamtaijui pujusa inamjata, nuniamin ashí mina aentsug aidauk ame tabaun umigtamkatnume. Untsu ima wiki apu ekemtaijin eketu asan amina wagagkau atatjai”, tiuwai.
Nuna tusa: “¡Nijah, wi amina juju nugka Egiptua juna apuji ati tusan adaijame!” tiuwai.
Nuna tusa apu faraón niina patakumtaijin juki Josén patakuauwai. Dutika patakua chichaak: “¡Jáanch shiig pegkeg lino najanamu jukijum apegatajum!” tima dutiksag apegawajui. Dutikak nugkutai oro najanamunashkam anujajui.
Dutikawagmatai niina tikich carrojin ekeniuwai, dutika ekeni aents aidaun chichajak: “José eme anentakjum tikishmaja pujusjum senchi untsumkajum: ‘¡Yamaik iina apujig juwai!’ titajum”, tiuwai. Tusa tiajam ashí aents aidauk tikishmag pujusag untsumaidau. Aatus faraón Josénak apu adaikauwai, dutikam nii Egipto nugkanum inamjauwai.
Tuja duwi pujus faraón Josén chichajak: “Witjai dekas apu faraón chichame antugtainuk, tujash yamaik ashí Egipto nugkanmaya aidauk amina chichamjumin antugtamiagtatui, makichik aentskesh intimjutpakchagtatui”, tiuwai.
Tusa faraón José daajin yapagtua amek yamaik Safenat-panéah ata tusa adaikauwai. Dutika sacerdote Potifera yaakat On tawa nuwiya aajakua nuna nawanji Asenat aajakua nujai nuweauwai. Dutikam nuadui José ashí Egipto nugkanum wekagas inamjauwai.
Josén jukiag faraón pujamunum ejegawaju aina nunak treinta mijanji ajai dutikau ainawai. Dutika apu adaikam faraón pujamunum pujau jiinki, Egipto nugkanum yaakat aidaun diyak weuwai.
Tuja siete mijanai ajak aidauk shiig kuashat nejeauwai,
imaniku asamtai, José ashí nugkanum trigo juukbau aidaun siete mijanai yaju yajumkawa maki makichik yaakat aidaunum ijumjauwai.
Josék trigonak nayantsa kamatkajijai betek ijumjauwai. Imatikamu asa dekapamainchau asamtai dekapachui.
Tuja eke yapajut nagkamnatsaig José jimag uchin niina nuwe Asenatai akiauwai.
Yama nagkamchaku akiamujinak Manasés adaikauwai “wi waitiamugnak Apajuí ashí mina pataag aidaujai sakapitkajuae” taku tuu adaikauwai.
Untsu tikich uchiji ekeun Efraín adaikauwai. Nunak “juju nugka juwi pujusan waittsawaitag nunú nugkanmak pujaig, Apajuí minak jimag uchin sujuse” taku tuu adaikauwai.
Tuja siete mijanai Egipto nugkanum ajak aidau kuashat nejek nagkaemakiu ai,
nuigtu siete mijanai nujan tepeattawai tusa José tibaunak imanisag uminkauwai. Nuadui ashí nugka aidaunmak nujan tepeauwai, untsu Egipto nugkanmak yumainuk aajakui.
Tuja egiptunmaya aents aidaushkam dita yumainjin amukag faraógkan jegajiag yutain segaidau, dutikam ditan chichajak: “Joséyai wetajum, nunikjum nii wajinjutpatig duke umiktajum”, tiuwai.
Ashí nugkanum yapajut tepeau asamtai, aents aidauk senchi waituidau, imaniagtai José trigo ijumjamun ashí ujainiuwai egiptunmaya aidau sumaktinme tusa, yapajut aan senchi tepea wegau asamtai.
Tuja ashí tikich nugkanmaya aents aidaush José trigo ijumjamu sumakmi tusag Egipto nugkanum shimujakui, wagki ashí tikich nugkanmakesh yutaig shiig atsau asamtai.
Egipto nugkanum trigo ayawai tabaun Jacob dekaa, niina uchiji aidaun chichajak: “¿Atumesh wajukeakjumea pempeentunikjumesh ayatkesh niinish batsatjume?
Mina yamai ujatkaje Egipto nugkanum trigo kuashat ayawai tusa. Aan batsamtsuk atumesh wejum trigo sumakjum utitajum, dutikawagmin nunú, iish yuwami tikima nujantai jinawaig”, tiuwai.
Tusa tima Josén yachi diez aajaku aina nunú Egipto nugkanum trigon sumakagtatus shiyakajui.
Nunik shimiagtaish Jacopak Benjamín José yachi aajakua nunak akupkachui, wagki jusha José megkaekauwa antsag megkaekai tau asa.
Tuja ashí Canaág nugkanmag nujan tepeau asamtai, Israela uchiji aidauk tikich aents aidaujai ijunag Egipto nugkanum trigon sumakagtatus shiyakajui.
Josék Egipto nugka apuji aajakui, nuniau asa aents tikich nugkanmaya trigon sumaktatus kauntaik nii sujujakui. Nuna sujak pujai, niina yachi aidaushkam jegawajui, nunikag José emtin tikishmajag nijayin nugka antig pujusajui.
Nuniagtai José diikma niina yachi aidaun wainkauwai, dutika wainkayatak dekachu utugmaina numamtuk senchi chichajuk: “¿Atumesh tuwiyatigmea minagme?” tiuwai. Tusa tama dita ainak: “Iik canaágnumiati trigo sumaktasa mininaji”, tiajui.
Tuja Josék niina yachi aidaunak shiig wainkauwai, untsu ditak juka mina yatsujuapita tichajui.
Nuadui José niina yachi aidau emematam atinun kajamjamun adeajui, nunik chichajak: “Atumek dekamin ainagme, nunin asajum wajuk utuaik jetemainaita tusajum, dekamatasa yujagme”, tiuwai.
Tama dita aínak: “¡Atsa apuh! Ii amina inakem aidautik duka nuniatsji, ayatak trigo sumaktasa yujaji”, tiajui.
Tusag: “Ashí ii ainag jutiik makichik aishmagkuk akiamu ainaji. Iik aents pegkeg ainaji, tuja dekamati tusa awemataigkesh ainatsji”, tuidau.
Tiagtai José chichajak: “Atsa, wainkajum tajume, atumek wajuk utuaik jetemainaita tusajum dekamatasa yujagme”, tiuwai.
Tusa tama dita aimainak: “Jutii amina inakem aidautinak, iina apajig doce akimpakui, tuja iik Canaán nugkanum batsamin ainaji. Tuja makichik iina yachi ekeu iina apajijai juwakmae, untsu tikich iina yachi aajakua duka atsawai, jakauwai”, tuidau.
Nuna aatus tiagtai José ataktu ditan chichajak: “¡Nijah, juwi tajime! Atumek dekas dekamin ainagme,
tuja yamai dekapsatjime atumesh dekaskeash chichajum: Junak faraógka daajin atum umiktinun tajime. Atum chichaakjum, yatsug ekeu pujawai tajum nunú tatsaigkik juwi pujajum duka shiyakchattagme.
Yamai atum ainajum anuiya makichik akupkatajum, yatsum ekeun utiti. Untsu tikich aidautigmek juwi achinkajum batsamsattajume, nuni dekajuattajime atumesh dekaskeash chichajum nunak. Untsu nunú dekaskechuitkuig, dekamin aidauwap tuu yujawa titatjime. ¡Junak dekas faraógka daajin tajai!” tau.
Nuna tusa aents achika chimpitainum chimpia kampatum tsawan batsasui.
Dutika nunú kampatum tsawan nagkaemai ditan chichajak: “Wika Apajuínak ishamajai, nuadui atumesh wi tajim nunú betek umiktajum, nunikagmin wishakam tsagkujan mautsuk idaisattajime.
Atum dekas aents pegkeg ainakjumek, makichik atumi yatsum juwi ukuktajum, untsu tikich aidautigmek trigo jukijum wetajum atumi patayi aidau yuwatnume.
Nunikjum atumi yatsum ekeu pujawai tajum nunú itagtuatajum, dutikawagmin dekaskeash chichajum nunú dekaami. Untsu nunú dekaskechuitkuig atumek mantamnattagme”, tiuwai. Tusa tama ditashkam ayu duke ati tiajui.
Nuna tusag diták pempeentunikiag chichagdayinak: “Juka iik iina yachi sujukuitag nuadui jutikam aji. Iina yachi buutak, wait anenjugtajum tusa imatjutpakuish, antugtsuk sujukuitag nuadui juju utugchata juka igkuaji”, tuidau.
Tiagtai Rubén ditan chichajak: “Wika juna aneasan uchi maawaigpajum tusa tamaitkujum, minash antugtukchau ayugme; yamai nii maamunum jutika waitkam ainaji, nunú umiaku aatsa dekapjagmi”, tiuwai.
Aatus dita chichainamun antuk, Josék tikich yantamnum wee buutiuwai. Nunik ataktu wakitki niina yachi batsatbaunum jeganta dita wainbaunum Simeógkan etegka juki egkeatajum tima egkea emetuauwai.
Dutika umigkam ditá burrojin trigo aimjamun patag jukiag shiyakajui.
Nunik we wenakua dita kajigtinnum jegantag, makichik burrojin ayujatatus costaljin atia diikma wainkauwai trigo sumaku kuichik akikmakbauk imanisag awantak egkemtatman.
Dutika wainak, yachi aidaun chichajak: “¡Antuktajum, wi kuichkin akikmakmag nunak awagtugkine! ¡Nijah mina costaljui egketana!” tau. Tutai ashí wainkag senchi puyatuk kujainak pempeentunikiag tudayinak: “¿Wagka Apajuísh junash jutijamae?” tuidau.
Nuna tusag we wenakua ditá apaji Canaán pujamunum jegawajui. Nunikag dita wekaesa wainkamujinak ashí ujakajui, nuna ujakag nuadui apajin chichajuinak:
“Apu Egipto nugká apuji pujuma nunú iinak shiig senchi chichagtamkame, dutijamak: ‘Atumek dekamin ainagme’, tusa tujamae.
Tusa tujamkui ii ayaaku: ‘Atsa, iik aents pegkeg ainaji, dekamnukesh ainatsji’, tusa timaji.
Tuja nuigtushkam chichagku: ‘Jutiik ashí ijumjamak makichik aents akigbautik doce aayaji; nuniamu makichik megkaekauwai, untsu tikich ekeuwa duka amina aujai Canaágnum pujume’, timaji.
Tusa tajin nii chichagtamak: ‘Ayu, dekas aents pegkejash ainajum dekapsatjime, juwi makichik yatsum ukuktajum nunikjum ujumak trigo jukijum atumi pataim yuwatin ejetuatajum.
Tujash nunú susa ukuakjum atumi yatsum ekeu tajum nunú itagtuatajum. Dutikawagmin duwi wisha aents pegkejap ainawa titajime. Nunú itawagmin wainkan, juju yatsum ukuajum nunashkam jiiktajai, dutikamtai atumesh shiig agkan juju nugka juwish yujasminjum’ tujamae”, tuidau.
Aatus apajin ujakag idayinak nuadui, maki makichik ditá costaljin atija diikma kuichik ijiamu aajakuk imanisag chimpimtatman wainkajui. Dutika kuichkin wainkag ditá apajijai senchi ishamkajui.
Nuna wainak Jacob chichaak: “Minak atumek shiig uchigtuchu ukugjume. Josésh megkaetugkauwai, Simeógshakam antsag wakitkig taache. ¡Yamai juju mina uchig Benjamín jujutkittagme! ¡Wika mina uchignak megkaejan wegag jama!” tau.
Tutai Rubén apajin chichajak: “Apawa mina idaitugsata, wi Benjamígnak ayan kuitamsan awagkin itajuatjame. Untsu wi awagki itachmataig, mina uchig jimaja au maata”, tiuwai.
Tusa tama Jacob ayaak: “Mina uchijuk atumjaig makichkish wechattawai. Niina yachi José jakamtai ima nigki juwake. Namputchawame jintá weagmin mina uchig megkaekamtai, wi múuntuch wajasa pujag nuna wake besemag dekapeakun buu buutkawa jakuig, duka atumi utugchatji atatui”, tiuwai.
Tuja aan nagkaemas nujan tepea wegau asamtai,
yutai sumaka ikaunmamu ashí amuekamtai, Jacob niina uchiji aidaun chichajak: “Ataktu wejum trigo sumakjum utitajum, yumain atsugtamji”, tiuwai.
Tutai Judá apajin ayaak: “Tujash apu iina chichagtamak: ‘Atumi yatsum ekeu tajum nunú itachiatkugmek, juwi ataktu taagmek waitkaigpa’ tujamayi.
Tujabiu asamtai iina yachi ekeuwa anú jutijai akupeakminig, shiyaka trigo sumaka ikaunmamainaitji.
Untsu ame iina yachi ekeuwa anú awemashkuminig, iishkam yutai sumakuik wechattaji. Apu iina chichagtamak yatsum ekeu itachiatkugmek, juwi ataktu taagmek waitkaigpa tusa tujamayi”, tau.
Tusa tama Israel chichaak: “¿Wagka minash ibau pegkegchaush itagtuaugme? ¿Wagka nunú apush, tikich iina yachi ekeu ajutjamji tusagmesh ujakmaijume?” tiuwai.
Tama dita ainak: “Iishkam ujamainchawaitku, nii iina patayi aidaun pachis inimpakui ujakmaiji. Dutika ajin nii inimpak: ‘¿Atumin apash pujawak? tusa ataktu inimpak, ¿tikich yatsumish pujatsuak?’ tusa inimpakui, aus yatsum ekeu itaata tujamti tachau asa ujakmaiji”, tiajui.
Nuna tusag Judá niina apaji Israelan chichajak: “Apawah, uchik mina idaitugsata nii juki wegagmi, nuniashkuik ashí iina uchiji aidaujai nuigtu, ame aatsa nujantai jinattaji.
Wi niinak kuitamkattajai. Tuja jintá weamunum utugchat nagkaemakmataish, wi nunak umiktajai. Wi juna tiuwaitkun awagkin juwi itashmataig, ashí nunú utugchatak minai juwakti.
Ame sujimá pujachkuminig iik jimajakesh yutai sumaka ikaunmamain wajaji”, tiuwai.
Tusa tama apaji ditan ayaak: “Ayu, duka nunisag uminkati, tuja nuniktin asamtai, iina nugkenia dekas waji shiig pegkeg aina nunú apu susatin etegja jukitajum: Ujumak bálsamo, ujumak dapa yumiji, kugkuin mirra, nueces, almendra aaja tinamjajum jukitajum.
Nuigtushkam jukitajum kuichik yama nagkamchaku jukibiujum nuni kuashat. Dutikajum kuichkin awagtugmakiagma nujai ijumjajum susatajum, namputchawame dewaka egkeachajiawash.
¡Ayu yamaik yatsum ekeuwa dushakam jukijum ataktu wetajum nunú aentsjai chichaakjum.
Apajuí ashí senchigtina nunú atumnak yaimpaktinme, dutijamamtai apu wait anenjamag yatsumin Simeógkan agkanmitka, yatsum Benjamígnash emettsuk awagkiti. Untsu namputchawame nuna awakeachkuish, wika uchigtuchukesh juwaktin atajai!” tiuwai.
Aatus timatai Jacopa uchiji aidau waji apu susatin aidaun yajuakag nuigtushkam kuichkin yaunchuk jukimun nagkaesau jukiag, Benjamígnashkam jukiag Egipto nugkanum shiyakajui. Nunikag José pujamunum jegawagmatai,
José Benjamígkan niina yachi aidaujai wajaun wainak, aents José jenian kuitamnun chichajak: “Juju aents aina juju yajuakam mina jegajui ejegata, dutikam baka maam inagkata. Yamaik ditak etsa tutupit ai, wijai yujumkan yuwawagtatui”, tiuwai.
Tusa tima niina inake waji kuitamnuk imatiksag umikui. Dutika nigki aents aidaunashkam yajuak José jeen emauwai.
Tuja yajuaka José jeen emam senchi ishamkajui nunik diták pempeentunikiag chichainak: “¡Junak anagtamak aikagmawai! Ii kuichik akikmakbaun awagtugmakbau egketu wainkabiag nuadui jutijamji, niina inake etami, ashí iina tagkuji aidaujai waitkagmastatus”, tuidau.
Nuna tusag jegaa eke waittsuk José wajijin kuitamnun jegaantajui niijai chichastatus.
Nunik jegantag chichajuinak: “¡Apujuh tsagkugtugta! Ii yaunchuk taamiag duka trigo sumaktasa taamiaji.
Tujash nunú sumaku kuichik akikmakmayag nunú ii kanagtinum jeganta costal atia diikma, kuichik ii akikmakbau aajakuk imanisag egketaidau wainkabiaji. Dutika wainkau asa yamai awagkitasa itaaji.
Tuja nuigtushkam trigo sumaktasa kuichik nuni kuashat itaaji. Untsu yaki kuichkinash awagkish egketjamayawa duka dekatsji”, tuidau.
Tiagtai nunú inak ditan ayaak: “Wainkajum puyatkaigpajum, aunak Apajuí atumi apa Apajuíjiya dutsu costaljuminig egketjamayatai, wi atum akikmakbaunak ashí jukimiajai”, tiuwai. Nuna tusa idayak Simeógkan jiiki juki dita batsatbaunum ejentauwai.
Nuna dutika ashí yajuak José jeen utsauwai, dutika yumin juki susauwai nawen dijagtinme tusa, nuigtushkam dita burroji aidaunashkam yutain juki ayugtukui.
Tuja etsa tutupit ai yujumkan yuwak José taatin asamtai, ditashkam nuwi yuwatnunak dekainau asag dakak batsamas niina anentag susatnun umikajui.
Dutikau asag José taamtai, anentag susatin itaamu aidaun jukiag susajui. Nuna suwinak tikishmatjag tsuntsumawag nijayin nugkan antig pujusajui emematuinak.
Tusa iniam eme anentus tsuntsuma chichajainak: “Iina apaji amina inakmea duka eke jatsui, pegkeg pujume”, tuidau.
Tusa tiagtai José ditan diistakama niina yachi Benjamín nunú nuwanmak akiinauwa nunú wajattaman wainak chichaak: “¿Jukait atum chichaakjum iina yachi ekeu pujawai timaijum nunú?” tau. Tusa: “¡Uchuchih, Apajuí pegkegnum yumigtamsati!” tiuwai. Juna aatus tusa,
José niina yachin wainak senchi wake besemag buutmain dekapeak, ukuki niina kanutaijin tupikaki waya buutiuwai.
Nunik buuti nagkanak yumin juki yapin niijai ataktu jegan niina wajijin kuitamnun chichajak: “¡Yutai pekastajum!” tusa inamjauwai.
Tusa timatai inak aidaushkam Josénak makichik mesanum ekettsajui, dutikak Jacopa uchiji aidau yuwatnunashkam tikich mesanum ekettsajui. Tuja egiptunmaya aents aidaushkam aantsag ditash kanakag yuwidau. Wagki egiptunmaya aentsuk Hebreo aentsjaig tsanigkag yumainchau asamtai, dutikau ainawai.
Tuja José yachi aidau mesanum pekamainakug iwaiyá ekemsamtai, ekeu aidaushkam nunisag ekemsag pekaamak tsakatnum nagkankauwai, José nuni pekamsati tibaunak imanisag. Nuwi pekamsag anentai jegashmin dekapenak pempeentunikiag niinidau.
Yutai aidaunashkam dutiksag maki makichik pekattsauwai. Untsu Benjamígkan ima kuashat tikich aidaun nagkaesau aimjuk ekettsauwai. Aatus ashí ijunas shiig yuwawag, umutnashkam uwajag, dakunkut nagkankajui.
Nuna yuwawag, nuadui José niina inake niina wajijin kuitamnun juna aatus inajui: “Juju aents aidau jukiagtin dita costaljin trigo aimjugta, dutikam maki makichik ditá costaljin awantak kuichik egketuata.
Nunú dutikakum mina shikika umutaig plata najanamua nunú jukim, dita yachi ekeu trigon sumak kuichkin akikmakma nujai apatkam niina costaljin awantak egketuata”, tiuwai. Tusa tima José jenia waji aidaun kuitamnushkam imatiksag umikui.
Dutika ashí umigkagmatai, wetajum tusa José tima, kashikmas etsa yama jiinai burrojin yajuak shiyakajui.
Nunik yaaktan ukukiag atushat kuwagainatsaig, José niina inaken chichajak: “Aents shiyakagma nunú pataetuktajum, dutikajum amaigkajum, juju aatsa titajum: ‘¿Wagka atumesh shiig kuitamkamaitkugmesh pegkegchaunmash iikagtagme? ¿Wagka shikika umutai plata najanamush kasamkaugme
mina apug duwi uumak dekamnuwe dusha? Juka atumek shiig pegkegchau ankaugme’, tusajum titajum”, tiuwai.
Tusa tima Josén inake ditan pataetuk amainag, apu José tibaunak imatiksag tiuwai.
Tusa tama dita aimainak: “¿Wagka amesh ajamesh jutiish tukagtame? ¡Iik makichkish kasamchau ainaji!” tuidau. Nuna tusag:
“Iik kasachu asa iina costalji canaágnum jegaa ujaka diikma, kuichik chimpiju wainkaish juki awagtuki itajua sumag aikayatkuish, ¿wagkaik wainkaish iina apuji jeniash, kuichkish, orokesh kasamka jukish ukuktaji?
Untsu ame inakem ainag juwiyash yana costaljin egketuk wainkatam duka mantamnati, nunikmatai tikich aidautik apu inake wajasagmi”, tuidau.
Tusa tiagtai inak ditan chichajak: “Ayu, atum tajum duka nunisag uminkati. Tujash yana costaljin egketuk wainkatag duke mina inakjuk atatui. Untsu tikich aidautigmek agkan juwaktatjume”, tiuwai.
Dutikawagmatai inak ditá yachi iwainum nagkama diya diyakua dekas ekeunum ejekama Benjamígka costaljin apu shikika umutaiji egketun wainkauwai.
Dutika wainkamtai, puyatkag wake besemag dekapeamunum jáanchjin japiki ichigkag ataktu dita costaljinak burrojin patag yajuakag waketug yaakat jegawajui.
Nunik Judá niina yachi aidaujai waketug José niina jeen pujai jegawajui. Nunikag tikishmatjag nijayin nugka antig pujusajui.
Nuniagtai José ditan chichajak: “¿Wagka atumesh anísh yujagme? ¿Atumek dekatsjumek aents witag juninuk anentaimas dekagmamaina duka?” tau.
Tusa tutai Judá ayaak: “¡Ii tumainuk makichkish atsugtamji! ¿Iik takamsachji takuish wajuk ejetajiki? Apajuí iina pegkegchaujinak waitjamkaji. Nuadui ii aidautik ame shikika umutaigmin takaku wainnaka nujai, ashí amina inakem waigkagtatji”, tiuwai.
Tusa tama José chichaak: “¡Atsa duka makichkish nunikchattawai, ima mina shikika umutaijun takaku wainnaka duke mina inataijuk atatui! ¡Untsu tikich aidautigmek shiig aneasjum agkan atumi apa pujamunum shiyaktatjume, makichkish atumin waitkagmamainuk atsawai!” tiuwai.
Tuja Judá Josén jegantun chichajak: “Mina apujuh, wait aneasam kajegtukaipa, wisha makichik chichaman ima amek antamin titajame. Amek dekas faraógkajai betekaitme.
Ame jutii inijatkum, atumi apash pujawak, tuja tikich yatsumish atsuak tukagtakmin,
ii ayaaku, iina apajig shiig muumpakiu pujugtamji, tuja iina yachi tsakat pujawai iina apaji muumpakiu ai akiinauwa nunú. Tuja nunak iina apajig shiig senchi aneenuwe, wagki nunú nuwanmak jimag akiinau tikich jakamtai, makichik juwaku asamtai, timaiji.
Tusa tajin ame chichaakum: ‘Nunú itagtuatajum wainkatjai’ tusam segajatmayume,
tusa takumin ii ayaaku: ‘Nunú uchik apajin ukukig minimaitsui, wagki ukuamak apaji jamain asamtai’, timaiji.
Tujash ame chichagkagtakum: ‘Nunú yatsum ayasam minachkugminig, makichkish awayashtatjime’, tukagtibiume.
Tusa tukagtiamin iina apaji jegajua juna aatus tujamaji tusa, ashí imatiksaik ujakmaiji.
Nunika pujajin iina apaji chichagtamak: ‘Ataktush wejum trigo sumaka utitajum’, tusa tujamaji.
Tusa tujamkui ii chichaaku: ‘Apawah, iina yachi ekeuwa nunú jutijai minachkuig iikik wemaitsuji, wagki nii minichmataig, nunú apua duka makichkish jegajuaik waimaitsuji’, timaiji.
Tusa tajin iina apaji chichagtamak: ‘Atumek dekagme mina duwag jimagchik uchin uchigmakua duka;
nuwiya tikichia duka ayatak megkaekauwai, nuniku asamtai, yamaikish waintsujai. Wika dekas kuntin ikamia kajenuap yuwawaita tiuwaitjai.
Tuja juju niina yachi wijai puja nunú jukijum namputchawame megkaekamtaig duka atumi utugchatji atatui, wi muumpakin pujag nuna wake besemag anentaimkun buu buutkawan jataik’, tujutmayi.
Tusa tujutiu asamtai, juna uchin ukukin wiki jegamtaig, juju ima senchi aneetaiji asamtai,
iina apajig uchijin wainkachag jamainai. Nunik jakamtaig ii utugchatji amainai, wagki múuntuch wajasu asa senchi ane anentaimkawa jamain asamtai.
Nuadui wi mina apajun chichagkun: ‘Apawah, wi uchinak kuitamkan itatjai, wi juna tiuwaitkun awagkin juwi itashmataig, ashí nunú utugchatak minai juwakti’, tibaijai.
Nuadui apuh wi amina tajame, wait aneasam antugtukta juju uchia nunú amina inakem amaina nuna wi juwaktajai. Nuniai nigka tikich yatsug aidaujai wakitkiti.
¿Wagkanuk uchí ukuknush wikish mina apag pujamunmash jegatja? Wi uchí ukuki jega ai, mina apag anentaimak waitiakui diitan dakitajai”, tusa Josén tiuwai.
José ugmamá pujumainchau dekapeak, niina inake aidau emtin tumainchau asa, senchi untsumak, tikich aidautigmek ashí jiinjajum shiyaktajum tima, jiinag ukukiajui. Nunikagmatai niina yachi aidaun chichajak: “¡Wika atumi yatsum Joséyaitjai!” tusa etsegtumakui.
Nuna tusa Josék shiig senchi jiika buutu, imatu asamtai kuashat aents egiptunmaya aidau antukajui, tuja faraógka pujusa inamtaijinchakam dekawajui.
Tuja José niina yachi aidaun chichajak: “¡Witjai Josénuk! ¿Mina apajush iwakuk puja?” tau. Tama ditak ishamkag aimkashmin wajas ijuntsajui.
Nuniagtai José ditan chichajak: “¡Aantsuk wait aneasjum juwi minai kaunatajum!” tau. Tusa tama jegantagmatai yachi aidaun chichajak: “Witjai atumi yatsum Josénuk, atum Egipto nugkanum sujutkauwaitjum nunú.
Tujash wainkajum wake besemag anentaimkujum atumek pempeentunikjum kajegdaikaigpajum, mina sujutkauwaitjum duka atum dutijatsjuminig, Apajuí pujutan ayamjuktin ati tusa juni awetiuwai.
Juju nugka juwig nujan tepea jimag mijan weawai, tuja nuigtushkam cinco mijana imajin ajak ajakmamash tsapaishtatui.
Nuniktin asamtai Apajuí juni akupkata tujamaidau asagmatai, minak atumek juni sujutkau ainagme. Nii yutai aidaun ijumjatin ati dutikamtai nuna yuwinak iwaku atum wegantush juju nugkanum batsamsatnume tau asa.
Atumchauwaitjume mina juju nugkanum awetiutigmek. Apajuíyai mina juwi itajua faraógka chichajin ema apujtusa duka, nuadui minak ashí niina jenia aina nunak amina chichamjumin batsasta dutikakum ashí Egipto nugkashkam amek kuitamkata tujutiuwai.
Yamaik wamkesjum mina apag pujamunum wetajum, nunika jegajum juju aatsa ujaktajum: Juna aatus amina uchijum tawai: Apajuí minak ashí egiptunmaya aentsun apuji eti apujtuse. Dutijuau asamtai megkaetsuk wamkesam juwi taam waitkata.
Núnikam nugka Gosén tutaya juwi ame uchijum aidaujai, tijajum aidau, tagkujum aidau, nuigtu ashí amina wajijum aidau yajuaka kaunam wi pujag juwi tikiju pujusta.
Juwi pujusamin wi amina pataim aidaun tuja amejai aents yujau aidaush yuwawagtinun yutain amastajai nujantai waittsaijum; nujan tepea nunak cinco mijan atatui, titajum.
Tuja wi taja nunak mina yatsug Benjamígkash atumjai wajas antamunum tajai.
Juju aatsajum mina apag wi Egipto nugkanum apu wajasan pujag nunú ujaktajum, tuja nuigtu tikich juwiya wainkaujum dushakam ujaktajum. ¡Wamak wejum mina apag utitajum!” tiuwai.
Nuna tusa yachi Benjamígkan pagkuk buutu. Nunitai Benjamígshakam Josén pagkuk wajas buutiuwai.
Nunik duwi tikich yachi aidaunashkam pagkuk yapinum kugkuak buutiuwai. Nunikag duwi José yachi aidau niijai shiig chichasajui.
Nunú José yachi aidau kaunawaje tabau faraógka pujusa inamtaijin antuekauwai, nuna antuka faraón niina atuwe aidaujai shiig aneasajui.
Nunik faraón Josén chichajak: “Amina yatsum aidau kauna nunú trigon aimjag burrojin pataja jukiag Canaán nugkanum wetinme,
nunik jegawag dita apajin, patayi aidaujai yajuakag juwi itatnume. Dutikawagmatai wi dekas dita pujustinnak nugka pegkeg Egipto nugkanum awa nuna susatjai, dutikawajam nuwi pujusag shiig yuwawag pujustinme, tajai.
Ame juwiya carreta aidau ishitkata, nuwi ditá nuwe aidaun uchiji aidaujai yajumainak, atumi apanashkam jukiag itatnume.
Dita wajiji aina nunak puyatjukainmegka, wagki egiptunmaya dekas waji pegkeg aina nunú ditanuk agtin asamtai”, tiuwai.
Tusa tima Israela uchiji aidaushkam, ayu duke ati tiajui. Tiagmatai José nii ishitkauwai carreta aidaun faraón tibaunak imatiksag, dutikak nuigtu jintá weaku yuwatnujinashkam susauwai.
Tuja apajinashkam waji shiig pegkeg egiptunmaya aidaun etegkeg yajuak diez burronum patag akuptukui, nuigtu tikich diez burronum yutai trigon pagjai patatug nii jintá minisa yuwatnujin ishitkauwai.
Dutika ashí susam nuna jukiag shimiagtai José niina yachi aidaun chichajak: “¡Jinta wesajum wainkajum maani yujaigpajum!” tiuwai.
Tusa tima egiptunmaya jiinkiag Canaán nugkanum ditá apaji Jacob pujamunum jegawajui.
Nunik jegawag, Jacopan ujainak: “Josék yamaikish iwaku pujawai, nuniu asa nii Egipto nugkan apuji wajas pujume”, tusa ujaam puyatuk anentaimak dekaskeash tujutuina tusa dita tuinamunak antugmainchau dekapjauwai.
Nunitai dita Joséjai chichasbaunak imatiksag ujakajui. Tusa tamash utujimiatak, José carreta aidau niina jukiti tusa ishitkamun wainak shiig aneasui.
Nunik Jacob chichaak: “¡Make yamaik mina uchig José iwaku pujamun dekajai! ¡Nuniku asan wisha wenu iwaku pujag juajuik mina uchijun waipaktajai!” tiuwai.
Israel niina wajiji aidaun niina tagkuji aidaujai yajuak wea weakua bershebanum jegauwai, nuwi jegaa Apajuí niina apaji Isaaka Apajuíjin emematak kuntinun maa nuna nejen ujumak apeauwai.
Dutika nuwi kanittaman Apajuí kajanum wantintuk niina daajin adaitus untsukui. Tusa untsuam nii ayaak: “Juwi pujajai, Apujuh”, tiuwai.
Tutai Apajuí chichajak: “Witjai Apajuí amina apa Apajuíjinuk. Egipto nugkanum wetak ishamkaipa, awi pujusamin wi ame uchijum wegantunak shiig kuashat ikauntuktatjame.
Nuadui ame Egipto weam nunak wi uyuntsattajame, tuja wiki ame wegantu aidaunashkam Egipto batsatunak jiijan awagkitnaitjai. Tuja nuigtushkam ame eke jatsminig José kuitamjamkamtai pujusam jakattame”, tiuwai.
Tusa tima kanag tsawag, Jacob bershebanmaya jiinki weuwai. Nunik wenak Israela uchiji aidau, niina apajin, ditá uchiji aidaun nuwe aidaujai aatus faraón carreta ditan yajuakti tusa ishitkamunum pekamiag shiyakajui.
Nunik shimak Jacob ashí yajumakui, nuniak nuigtushkam baka aidaunash, uwig aidaujaí Canaán pujusa uyujkamu aidaunak ashí yajuak Egipto nugkanum weuwai.
Tuja niina uchiji aidaush, nawanji aidaush, tijaji aishmag aidaush, nuigtu tijaji nuwa aidaushkam Jacob wetai ashí shiyakajui.
Juju ainawai Israel aents aidau Egipto nugkanum shiyakajua duka: Jacob niina uchiji aidaujai. Tuja Rubén aajakui iwai.
Untsu Rubénka uchiji aidauk: Hanoc, Falú, Hesrón, Carmí aatus aajakui.
Tuja Simeógka uchiji aidauk: Jemuel, Jamín, Ohad, Jaquín, Sóhar, nuigtu Saúl canaágnumia nuwanum akiinauwa nunú aatus aajakui.
Untsu Leví uchiji aidauk: Guersón, Quehat, Merarí aatus aajakui.
Tuja Judá uchiji aidauk: Er, Onán, Selá, Fares, Zérah aatus aajakui. Tuja Er Onágjai Canaán nugkanum jakauwai. Untsu Faresa uchiji aidauk, Hesrón, Hamul aatus aajakui.
Isacara uchiji aidauk: Tolá, Puvá, Job, Simrón aatus aajakui.
Untsu Sabulógka uchiji aidauk: Séred, Elón, Jahleel aatus aajakui.
Jacob niina nuwe Leayai Padán-aram nugkanum pujusa uchin akigkua duka, juju aajaku ainawai. Tuja niina nawanji Dinashkam. Nuwa aishmag aidaujai ashí ijumjamak, nii wegantu aidauk treinta y tres aents aajaku ainawai.
Tuja Gad uchiji aidauk: Sefón, Haguí, Esbón Suní, Erí, Arodí, Arelí aatus aajakui.
Untsu Asera uchiji aidauk: Imná, Isvá, Ishví, Berián nuigtu ditá umayi Sérah aatus aajakui. Untsu Beriá uchiji aidauk: Heber, Malquiel, aatus aajakui.
Tuja juju aajaku ainawai Jacob Zilpáyai uchi akigbau aina duka. Zilpá aajakui Labágka inake, nuna niina nawanji Lean susauwa nunú. Niina uchiji wegantu aidauk ashí ijumjamak dieciseis aajakui.
Jacob niina nuwe Raquelai uchi akiamu aidauk: José, Benjamín aatus aajakui.
José niina nuwe Asenatai Egipto nugkanum pujusa uchi akiamuk: Manasés, Efraín aatus aajakui. Asenatak aajakui sacerdote Potifera Onnumia aajakua nuna nawanji.
Tuja Benjamígka uchiji aidauk: Bela, Béquer, Asbel, Guerá, Naamán, Ehi, Ros, Mupim, Hupim, Ard aatus aajakui.
Juju aajaku ainawai Jacob Raquelai akiamu aina nuna uchiji wegantu aidauk. Ashí ijumjamak catorce aajakui.
Untsu Danka uchiji aidauk: Husim aajakui.
Tuja Neftalí uchiji aidauk: Jahseel, Guní, Jezer, Silem aatus aajakui.
Juju aajaku ainawai Jacob Bilháyai uchi akigbau aajakua duka. Bilhá aajakui Labágka inake, nuna niina nawanji Raquelan susauwa nunú. Niina uchiji wegantu aidau ashí ijumjamak, siete aents aajakui.
Ashí aents Egipto nugkanum Jacobjai ijunag kaunau aina nuwiya ditá nuwe aidau dekapatsuk, aishmag aidauk dekaapamak sesenta y seis aents aajakui, ima dita wegantu aidauk.
José Egipto nugkanum pujusa uchi akiamua duka jimagchik aajakui, tuja nujai ashí ijumjamak Jacob wegantu aidauk setenta aents Egipto nugkanmak jegawajui.
Nunik wesag Jacob, José ujakta nugka Goségnum pujai igkunkati tusa emtika Judán awemauwai. Nunik Goségnum jegawajun dekaa,
José niina inake aidaun inajui nii egkemja wetinjin carro umiktajum mina apajun igkugtajai tusa. Tusa tima umikagmatai, nuwi egkemag weuwai, nunik niina apajin minittaman igkugkui. Dutika igkug pagkuk wajas senchi buutú wajau.
Imanitai Israel Josén chichajak: “¡Jakautskait tuwamjame, tujash iwaku pujamin paan wainkajame, nuniku asan yamaik jaknush maak anentaimsan jakatjai!” tiuwai.
Tusa tima José niina yachi aidaun niina apaji patayi aidaujai chichajak: “Wika yamaik wenu faraógka jegajuan, mina yatsug aidau nuigtu mina apag niina patayi aidaujai Canaágnum batsatu wijai pujustag tusag kaunawaje.
Nunik mininak ditá uwigji aidaun baka aidaujai, ashí ditá wajiji aidaunak yajuakag kaunawaje, ditak tuke uwijan kuitamin, nuigtu baka tsakapau ainawai tusan ujaktajai.
Tusa ujaka ai faraón untsugmakag: ‘¿Atumesh waji takata takau ainagme?’ tusa inimpakuig:
Nuna tusa ukuak José faraógkan ujaktatus weuwai. Nunik jegaa faraógkan ujaak: “Mina apag mina yatsug aidaujai Canaán nugkanum batsatu uwig aidaun, baka aidaun, nuigtu ashí tikich ditá wajiji aidaunashkam yajuakag, Gosén nugkanum kaunawaje”, tiuwai.
Tusa ujaka ukuak niina yachi aidaun cinco etegkeg juki, faraón wainkati tusa ejegauwai.
Dutikamtai faraón José yachi aidaun iniak: “¿Atumesh waji takata takau ainagme?” tau. Tusa tama dita aimainak: “Jutii amina inakem aidautik uwig kuitamin ainaji, iina apachji aajaku aidaush tuké tagkunak kuitamajaku asagmatai.
Tuja nujan tepeau asa canaágnumak chijichi uwig ayugmainush atsau asamtai, juwi batsamsatasa kaunaji”, tuidau. Nuna tusag: “¡Apuh, wait aneasam nugka Gosén tutaya au sukagtusta, iish awi batsamsagmi!” tiajui.
Tusa tiagtai faraón Josén chichajak: “Amina apa, amina yatsum aidau amejai ijunag pujusagtatus kaunawaje.
Juju Egipto nugka juka ame diyame, nuniau asam amina apa yatsum aidaujai nugka pegkeg Goségka au susata, dutikam, nuwi batsamsatnume. Tuja dita aina awiya tagku kuitamin yacha akuig, nunú jukim mina tagkuju kuitamjutuina nuna apuji adaikata”, tiuwai.
Tusa timatai, José niina apajinashkam juki faraón wainkati tusa ejentauwai. Dutikam Jocobshakam faraógkan eme anentus kumpamauwai.
Dutikam faraón Jacopan iniak: “¿Aminash wajupa mijana ajutjamua?” tau.
Tusa tama Jacob ayaak: “Wika junika wekae wekaekawan ciento treinta mijan ejejai. Mina mijanjuk ujumchiki, wika mina apag batsamajakajua imaniknuk ejechajai”, tiuwai.
Nuna tusa Jacob faraógkan kumpama ukuak jiinki weuwai.
Nunikmatai José niina apajin niina yachi aidaujai faraón tibaunak imatiksag, nugka múun Ramsés tutai aajakua nuwi batsasui. Dutikam ditashkam nuwi nugkeenawag batsamsauwai.
Tuja nuigtushkam José niina apaji, niina yachi aidaujai ashí ditá patayi aidaujaí ijumag, yutai aidaun sujakui nujantai waittsainum tusa.
Ashí nugka aidaunmak makichik trigokesh atsujakui, nuadui nujantak aan senchi wegau. Nuniau asamtai, egiptunmaya aents aidauk canaágnumia aidaushkam nujantai jinuidau.
Tuja Josék egiptunmaya aents, canaágnumia aents aidaujai yutain sumagtai kuichkijai yapa yapajiakua dita kuichkijinak ashí yajutuk faraógka jeen ijumjauwai. Dutika yajutuk kuichkigtinchau emakui.
Dutikamu asa Egipto nugkanmash, Canaán nugkanmash kuichik shiig atsutai, wajiyaik akikmakash yutainash sumaktinme nuninak egiptunmaya aents aidau Josén jegaji chichajuinak: “¡Wait aneasam yutai sukagtusta! ¿Kuichik atsujui nujantai jinatnume tusamek idaikagtustatam?” tuidau.
Tusa tama José ditan chichajak: “Kuichkijum atsugtamainakuig atumi tagkujum itaatajum, dutikawagmin nuna juwakun trigon amastajime”, tiuwai.
Tusa tima egiptunmaya aents aidauk ditá caballojin, uwigjin, bakajin, burrojin aatus yajuakag Josén ikautuawajui. Dutikawagmatai José nuna yajumak makichik mijadai trigon suu pujau.
Tujash nunú mijan nagkaemakmatai, yutain amukag waituinak, ataktu Josén kautuawag chichajuinak: “Apujuh, iik dekas kuichkik shiig ashimkaji, tuja iina tagkuji aidaushkam ashí aminu wajase. Ii tikich sujaku yutai yapagmainuk atsugtamji, ima aentsti aidautik iina nugkejaig juwakji.
Nuniau asamtai trigo sukagtakum dekas jutiishkam iina nugkejai sumajatkata, dutikagtuawamin iishkam faraógka inake wajasa iina nugkeenig nii takajainaku ajak sukagtusamin nunú ajakma nuwiya yuwawagmi. Tuja ¿amesh wagkamek jutiish dita nugken ajakma yutsuk batsamas jinaati tusamesh idaikagtustame?” tuidau.
Tusa imatiagtai José nugka egiptunmaya aidaunak ashí sumakui faraógdau atinun, nunak egiptunmaya aents aidau nujantai jinak dita nugken sujukajui. Dutikamuk duka ashí faraógdau juwakui.
Nuna dutikawag egiptunmaya aents aidauk nugkenchau juwakag, apu inake wajasajui.
Untsu ima sacerdote nugkenak sumakchauwai, ditak faraón trigo susam nuna yuwa batsatu asagmatai. Nuadui ditak nugkenak sujukchajui wagki faraón susam yuwa batsatu asag.
Duwi pujus José aents aidaun chichajak: “Wi atumnak sumakjime, dutikamu asajum atumek yamaik atumi nugkejaí faraógdau wajasugme. Nuadui juju ajak ajakmatin jukitajum, dutikajum ajakmatajum.
Tujash nunú ajakma juwakjumek ujumak akankajum faraón susatajum, dutikakjum ipak usumta imajin juwaktata duka ajaatin, nuigtu atum uchijum aidaujai yuwatin, tuja atumjai batsatu aidau yuwatnujai jukitajum”, tiuwai.
Tama dita aimainak: “Amek dekas jutiik shiig wait anenkagtame, nuniau asam ii nujantai jamainush uwemtikagtame. ¡Nuadui jutii aidautik faraógkan inake amí tuinaji!” tiajui.
Juna aatus José chichaman umikui. Nuadui ashí aents egiptunmaya aidauk ajakmamujinian ujumak akanak faraógka suu atinme tusa tiuwai. Nunú chicham umikbau aajakua duka yamaikish nunisag awai. Tuja untsu ima sacerdote aidauk dita nugkenak faraógkan susachaju asag, tuke akikmachu ainawai.
Israel aents aidauk Egipto nugka Goségnum batsamsajui. Nunik nuwi batsamas shiig kuashat yujakajui.
Tuja Jocopak Egipto nugkanum jegag diecisiete mijan pujusui, nujai ijumjamak ciento cuarenta y siete mijan ejeyuwai.
Israel shiig muumpaki nii jakatnujin dekapmamag, niina uchiji Josén untsuka chichajak: “Wi titatjam nunú umigtuktinaitkumek, amina uwejum mina bakuju wakentin yununkata, dutikam dekas ame segatam nunak umiktatjai tusam tujutta. ¡Wait aneasam wi jakamtaig Egipto nugka juwigkik ukugsaipa!
Wi mina apag wegantu jinawajua núnikan jakamtaish, wi wegantu ukumasbau aina nuwig ukugsata”, tiuwai. Tusa tama, José ayaak: “¡Apawah, ame tame nunak dutiksanuk umiktajai!” tiuwai.
Tama Jacob uchijin chichajak: “¡Dekas nunak umiktatjai! tusam yamaya juwik tujutta”, tiuwai. Tusa tama José ayaak: “¡Nunak dekas umiktatjai!” tiuwai. Tusa timatai Israel niina pegakji chaiken tsuntsuma tepes, Josén see tusa Apajuín emematiuwai.
Nuna ti ukuki dukap tsawan pujatsaig, Josén tajuawag amina apak jamae tusag ujakajui. Tusa ujakam José weak niina uchiji Manasésan Efraígjai juki weuwai.
Nunik jegamtai uchijum José amina waipaktatus tae tusa Jacopan ujakajui, tusa ujakam niina pegakjin tepau katsuntus nantaki ekemsauwai.
Nunik ekemas Josén chichajak: “Apajuí ashí senchigtina nunú Canaán nugkanum yaakat Luz tutai awa nuwi mina wantintujuk, pegkegnum yumigtak,
aatus tujutiabi: ‘Antukta nijah, wi aminak kuashat uchin uyujtuktatjame, dutika ai ame wegantu aidauk kuashat kawegkag nugka muunnum yaaktamak batsamsagtinai. Tuja nuigtushkam ame wegantu aidaun juju nugkanak susatnaitjai. Nuadui ajumaish tuke ditanu atinai’.
Tuja, wi eke Egipto nugkanum taatsaig, amina uchijum Efraín Manasésjai akiinau aina duka mina uchig agtatui. Ditak mina shiig uchig Rubén Simeógjai aina nujai betek agtatui.
Untsu nuwi nagkama wi juwi taa pujai akiinau aina nunú amina uchigmik agtatui, tuja dushakam Efraígkan Manasésjai yachi asag, ditashkam wajiinak nugkajai betek jukiagtin ainawai.
Wi Padán-aram pujaun wakitkin wegai canaágnum yaakat Efratanum jegattak amina duku Raquelak jakauwai, nunikmatai nunú jintanmak yamai Belén tutaya nuwi ukusan ukukiuwaitjai”, tiuwai.
Tusa Israel José uchiji aidaun wainak iniak: “¿Jusha ya ainawa?” tau. Tusa iniam,
José ayaak: “Junak wi Egipto nugkanum pujai Apajuí uchin sujusua nunú ainawai” tau. Tusa tutai niina apaji chichajak: “Wait aneasam juwi minai itanta, dutikawamin wi pegkegnum yumigsatjai”, tiuwai.
Tuja Israelak múuntuch wajasu asa shiig wainmachu asamtai, José niina uchiji aidaun juki apajin ejentuntui, dutikam pagkuk kugkuasui.
Nuna dutika Israel Josén chichajak: “Wika aminak jutikanus wainkatja tusankesh anentaimjachuitjai. Tujash Apajuí juni tiu asamtai wainkajame, dutikan amina uchijum aidaunashkam wainkajai”, tiuwai.
Tusa timatai José niina uchiji aidaun juki emenaas awajak, niina apajin eme anentus tikishmatug tsuntsuma nijayin nugka antig pujusui.
Nunik nagkanak, mai uchijin achikui. Efraígkan untsugnum achiak, Manasésan menanum achikui, dutika niina apajin ejentuntui. Dutikamu asa Efraín Jacopa menajin juwatai untsu Manasés untsugnum juwakui.
Tujash Israelak niina uweje untsuja duwi Efraígka buuken achikui. Untsu menajiya duwi Manasésa buuken achikui. Nunak nigka iwai aig, makichik anentaimtugbau au asamtai dutikauwai.
Nuna dutika Josén pegkegnum yumigkiak aatus tiuwai: “Mina apachug Abraham, Isaac Apajuín umijujaku aina nunú wi yama nagkamchakun akiinawaitag duwi nagkamas yamaikish tuke kuitamja nunú,
tuja Apajuí ángel tumain nayaimpinmaya pegkegchau aidaunmash ashí agkanmitkajuauwa dushakam, ¡juju uchi aidaunak pegkegnum yumigsati! ¡Nuadui mina daajush, mina apachug aidau, Abraham, Isaakan daajish, ditá daajin atakea duwish tuke pachitai atinme! ¡Ditak kuashat uchigtin atinme, nuninak shiig kuashat yujaktinme!”
Tusa tutai José diikma Efraín ekeuwa nuna buuken untsujin achiaun wainak makchau diisui, nuniak apaji uweje untsuja nuna achijuk juki uchiji emkau Manasésa buuken achimtikatag tiuwai,
Dutikak: “¡Atsa apawah aikawaipa! ¡Juwai emkauwa duka, juna buuken uwejum untsugmea nuadui achikta!” tiuwai.
Tusa tamashkam apajig uchijinak antugtsuk chichajak: “¡Ehe, uchuchih nunak dekajai! ¡Niishkam kuashat yujaka nugka muunnum yaaktamak batsamsatnai! ¡Tujash, niina yachi ekeuwa nunú ima senchigtin atinai! ¡Nuadui nii wegantu aidauk shiig kuashat agtinai!” tiuwai.
Nuna tusa nunú tsawantaik Jacob ditan pegkegnum yumigkiak aatus tiuwai: “Tikich aidaush pegkeg yumigkia nuna jukitag tusag atumin pachipasag: ¡Apajuí Efraígkan Manasésjai yaigkua dutika iinash yaimpakti tiagtinai!” tau. Nuna aatus tusa Israel Manasésan buuken niina uweje untsuja duwi achimainun idayak Efraígka buuken achikui.
Nuna dutika Israel Josén chichajak: “¡Antukta nijah, wika jakattajai; tujash Apajuí atumjaig pujuttawai! Nuniau asa atumi apachjumi nugkeenig awagtamkiagtinai.
Tuja aminak yatsum aina nuna nagkaesau pegkeg yumigkin amaajai: Wi amorreo aents aidau depetka jujukbau, nugka Siquem tutaya nuna amaajai, nunú jukitin ata”, tiuwai.
Nuna tusa ashimak niina uchiji aidaun untsuka ikaunman chichajak: “Juwi tantatajum, nunikagmin atakesh wajukatnuk ainagme nuna pachisan ujaktajime:
¡Jacopan uchiji aidauwah, juwi tanta ijuntsajum atumin apa Israel tawa nunú antuktajum!
“Rubénkah, ametme mina uchig iwaimek, wi aminak nagkamchakun datsa asan akiauwaitjame, nuadui amek ajantusa diitai senchigtin wajasuitme.
Tujash imankek achatnaitme, shiig emetja anentaimchau, yumi tsukati waketama nujai betek asam, tuja mina eme anenjusa diigchau asam, mina duwagjaish ikagmakuitam nuadui.
“Simeógkak niina yachi Levíjai betek ajankachu ishamain ainawai.
¡Ajumaish wika atumjai ijunja pujutnak dakitajai! wagki atumi kajetinig aents aidau maakjum, kuntinu kagkajish kupijajum uku yujau aidau asagmin.
¡Atumek pegkegchau, dekas shiig pegkegchau! Atumi kajetjumik kuntin ikamia kajena ibauwai. ¡Nuadui wi atumnak ashí Israel nugkanum dapampaaktinaitjime!
“Untsu Judá aminak, yatsum aidauk pempeentugmakiag emematjamtin ainawai. Nuadui yatsumin waitkaidaush ame depetkam ayamjuktinaitme, tuja amina yatsum aidau emematjamainak tikishmatjamiagtinai.
¡Judá, mina uchijuh! Amek leónka uchijijai betekaitme. León nejen yuwa ejemag wajas tsuntsuma ayamak múuntsukaitai tumain nugka tepegama numamtuk atinaitme. ¿Yaki aminash imanminash waitkagmasti?
Makichkish Judá senchijinak atankichagtinai, tuja nii apu wee inabaujinashkam. Untsu niina nagkaesau dekas apu taamtai, nuna ashí aents aidau niina chichamen umijuinak wedau asagmatai ukuktinaitme.
Niina burrojinash uva numijin tuja uva daekjinig jigkatnai, dutikak niina jáanchjinash ¡vino uva yumiji najanamua duwik nijatnai!
Niina jiig uva yumiji vino bukuseaya aan nagkaemas bukuseayai; tuja niina naíshkam leche pujua aan nagkaemas pujui.
“Isacarak burro senchigtin kijinun yanau, niina wenuken waya tepesa dakimakug inanmainchawama numamtinai.
Niig nugka pegkeg ayamainjin wainak nuna tsuntsumtitnai niina tuntupen kijinun patai jukitatus, nuniak chichamjumatsuk tikima wainka tikichi inatai atinai.
“Dagkak Israel wegantu aidaujai betek nii wegantu aidaun apuji atinai.
Dagkak dapi jintá dakamak tepes caballo minittaman sagkannum esai ajiyama iman atinai.
¡Chah Tuke Pujuuwah, uwemtijugti tusan amina dakajame!
“Gaadnak shiwag aidau jetetnai, tujash nii wajantak depetuk ipistinai.
“Asera nugkeg shiig pegkeg asamtai, yutai aidauk pegkeg shiig kuashat ajitnai, iman asamtai nuwiyan apunashkam tuké sutinai.
“Neftalík japa agkan wekagas uchijin shiig pegkejuch aidaun petsama numamtinai.
“Josék numi namaka uwet wajas shiig kagkapena kanawe múun waig senchi nejegama imanai.
Nagki akenin aidau kajejuinawai, nuniak nagki aketuinawai, dutikainak tuké waitkainawai.
Tujash José kuntujig senchi wajaknai, iman asa tuke depetmawai. ¡See kuashat Jacopa Apajuíji senchigtinuh! ¡Apajuí Israelan kuitamna nuna daajin see kuashat!
¡See kuashat, Apajuí amina apa Apajuíjiya nunú yaimpakti; Apajuí dekas ashí senchigtina nunú aminak pegkegnum yumigtamsatin ati! ¡Nayaimpinmaya pegkeg jutai aina nuwiyanash! ¡Nayantsa initkenia pegkeg jutai aina nuwiyanash! Tuja ¡uchi akia shiig tsakapaktinnashkam, dutiksag yaimpakti!
Mina apag pegkegnum yumigtujua nuna nagkaesan wika aminak pegkegnum yumigkiajame. Wi yumigkiajam juka, nugka nain aidau tuke megkaekashtina iman atinai. Juju pegkeg yumigkia juka Josénu atinai, wagki niyai yachi aina nuwiyan Apajuí etegkamua duka.
“¡Benjamígkak lobo kajen yukagtin kashikmas neje yuwa ajum agkuantai ampinjaun tinamkagtina imanai!”
Juju doce aina juwai Israela uchiji aidau. Juna aatus ditá apaji maki makichik yumigjauwai.
Makichik tsawantai Jacob niina uchiji aidaun juna aatus tiuwai: “Wi jakatnuk namput wajaschae. Wi jakamtaig mina apag ukusbau aina nuwi waa umikbau Efrógnum hitita aentsu nugken awa nuwi ukugsatajum.
Canaán nugkanum waa Macpelá Mamrejai niinis awa nuna mina apachug Abraham ashí Efrógka nugken sumak, juka mina pataaju ukumatai ati tiuwa nuwi ukugsatajum.
Nuwi ukusajui Abrahaman niina nuwe Sarajai, nuigtushkam nuwig ukusajui mina apag Isaakan niina nuwe Rebecajai, tuja wishakam nuwig Lean ukusuitjai.
Nunú nugka duka, ashí waa aidaujai hitita aentsu nugke aajaku sumakbauwai.”
Juna aatus Jacob niina uchiji aidau umikagtinun ujaka ashimak, pegajin ataktu tepesui, nunik nuwig jakauwai.
Nunik niina apaji jakamtai, José niina apajin pagkuk buutak kugkuasui.
Nuna dutika ampijatin aidaun José chichajak: Ampi iyash kaushtaiyai ukatjajum umiktajum wamak kaujai, tiuwai. Tusa timatai imatiksag José apaji Israela iyashin ukatuk umikajui.
Dutika uka ukatuinakua cuarenta tsawan ejeyajui, nunú dutikakuik tuke imaan tsawan umitai asamtai. Tuja egiptunmaya aents aidaushkam Israel jakamtai, setenta tsawantai buutiaju ainawai.
Nunú buutbaun mijaakag, José faraógka inake aidaun chichajak: “Atumesh minash dekaskenum wait anenjakjumek faraón jegajuajum ujatjuktajum:
‘Mina apag jakattak tepesa chichagtak: Juju makichkish ewaetsuk wi jakamtaig, Canaán nugkanum wi ukumastinjun waan tainiuwaitag nuwi ukugsatajum tujutiuwa nuna imatiksanuk umiktag tajai. Wait aneasam tsawan sujusta wisha nuwi wenu mina apajun ukusan ukuakun taatjai’, tujamui tusa ujaktajum”, tiuwai.
Tuja nuna faraón dekaa ditan ayaak: “Dekas tawai, niina apaji wajintiuwaita nunak dutiksag ukusa ukuak taati”, tiuwai.
Tusa tima José weuwai apajin ukustatus. Nunik wetai faraógka atuwe chicham antugtai egiptunmaya aidauk ashí uyuniajui.
Nuniagtai José jenia aidauk ashí, tuja niina apaji jenia aidaushkam niina yachi aidaujai betekmasag shiyakajui. Nunik ashí shimak Goségnumak ima uchi aidaunak ditá tagkuji aidaujai ukukiajui.
Nuigtushkam tikich aents aidaushkam carretanum, caballonum aatus José wetai uyunainak pataetukajui. Imanidau asag shiig kuashat aentsuk aajakui.
Nunik shiyakag, namak Jordágka yantamen etsa minitaiya nuni nugka Goren-ha-atad awa nuwi jegawajui. Nuwi jegawag shiig kuashat tuwakag buutuidau, imadiagtai Joséshkam apaji jakamunum wake besemag dekapeak siete tsawan pujusui.
Nunú imatuidaun canaágnumia aents nuwi batsamin aidau wainkag chichainak: “¡Aunak egiptunmaya aents aidau jakaun ukuinak imatuinawai!” tuidau. Nuadui nunú nugka Jordágka yantamen etsa minitaiya nuni awa nunak Abel-mizraim adaikajui.
Jacopa uchiji aidauk niina apaji tibaunak imatiksag umijuinak,
Canaán nugkanum ejegawag Macpelánum Efrón hitita aents aajakua nudau waa taimun Abraham sumak juka iina ukumataiji ati tibau aajakua nuwi ukusajui. Nunú nugkak waa taimu aajakua nujai mai, Mamre nugkanum etsa minitaiya nuni awai.
Dutika ukusa ukuak Josék niina yachi aidaujai, nuigtu tikich aents niina uyuniaju aidaujai ashí betek Egipto nugkanum waketjajui.
Nunik Jacob jakamtai José yachi aidau diták anentaimas chichainak: “Namputchawame José kajegtamtsuash, nuniakug ii pegkegchau awajkauwaitag duwi nuna umiak iina iiktamainai”, tusag
aentsun akateg akuptuinak: “Amina apa eke jatsuk tepesa José ujaktajum tusa,
juna aatus iina akaatamak: ‘¡Wi amina segajame, wait aneasam amina yatsum waitkagmasu aina nuna tudauji tsagkujata! tajame’ tujamayi. Aatus iina apaji tujabiu asamtai, iishkam ataktu pataka sumaku: Iina pegkegchauji tsagkugtamjati taji, wagki iik amina apa Apajuíjiya nuna inake aidau asaja”, tiajui. Tusa akatja ishiakam, chichama etsejin aidau jegajua ujakajui dutikam José nuna antuk buutiuwai.
Nuniai niina yachi aidaushkam kautuawag, niina emtin tikishmag nugkan nijayin antig pujusag chichajuinak: “¡Juwi pujaji, yamaik iik amina inakem ainaji!” tuidau.
Tujash José ditan ayaak: “Ishamkagtukaigpajum, wika Apajuíchuitjai atumin suwimkan amastinnuk.
Atumek pegkegchau awajkami tujutiuwaitjume, tujash Apajuí nunú pegkegchauwa nunak pegkegnum yapajiauwai, yamai wainag juna jutikatin asamtai, tuja aents aidau pujutjin uwemtikati tujutu asa.
Nuadui ishamkagtukaigpajum. Wi atum yuwatnunak uchijum aidau yuwatnujai amastatjime”, tiuwai. Aatus tusa anentain ichichtukui, dutikak shiig anentus ausauwai.
Josék niina apaji patayi aidaujai betek ijunas Egipto nugkanum pujusui. José pujusui ciento diez mijan,
imaan mijan pujau asa Efraín akiamua nuna uchiji akiinaunash, ama tijajinashkam wainkauwai. Manasésa uchiji Maquir aajakua nuna uchijinashkam nii yajuak tsakapakui.
Makichik tsawantai José niina yachi aidaun chichajak: “Wi jakatnuk namput wajaschae, tujash Apajuí atumnak tuke yaimpakagtatui. Dutijamak juju nugka juwi batsatjum nunashkam nigki jiigmaki Abrahaman, Isaakan, Jacopan aatus nugkan amastinaitjime tusa anagkuawa nuwi ejetamawagtin atinme”, tiuwai.
Nuna tusa José Israela uchiji aidau umikagtinun chichajak: “Dekas tajime, atumnak Apajuí yaimpakagtinai. Dutijamainakuig mina ukunchjush juwi ukugtutsuk jukitin atajum”, tusa yachi aidaun akatjauwai.
Tuja Josék ciento diez mijanji ajamu Egipto nugkanum pujus jakauwai. Nunikmatai iyashi wamak kaujai tusa kugkuinai ukatuk, aents jakau egketainum egkeawag ukusajui.
Israel, tikich daaji Jacob aajakua nuna uchiji aidau maki makichik ashí ditá uchijijai Egipto nugkanum utsanawaju aina nuna daajig juju ainawai:
Rubén, Simeón, Leví, Judá,
Isacar, Sabulón, Benjamín,
Dan, Neftalí, Gad, Asher aatus.
Jacopan uchiji wegantu aidau ashí ijumjamak setenta aents aajakui. Tuja niina uchiji Josék Egipto nugkanum pujujakui.
Josék niina yachi aidaujai, tikich aents aidau nunú tsawantin batsamajaku aina nujai nuwi batsamas ashí jinawaju ainawai.
Nunikagmataish dita uchiji aidauk kuashat akiinak wedau asag, shiig kuashat yujakajui. Imaanidau asag ditash senchigtin wajasag nugka dita batsatbaunmak piyakajui.
Imanikaju ai kuashat mijan asa Egipto nugka apuji yamajam, José niina patayi aidaun ayamjak dutikauwa nuna makichkish dekachu ekemiuwai. Nunú egiptunmaya aidaun chichajak:
“Israela uchiji aidauk iina nagkaetamsau yujakaje, tuja ditak iina nagkaetamsau senchigtin ainawai.
Nuadui, aan kuashat yujakainum tusaish utugmainaita nunú chicham umikagmi. Wagki namputchawame maaniamukesh ataik iina shiwaajijai atuekag jutiin pempeentugmakiag depetamak, juwi batsata nuna jiinag shiyakainum”, tiuwai.
Nuna tusa Israel aents aidaun takat katsugmanum takamtikainak waitkasagtinun, apu aidaun adaitujajui. Dutikamu asag, faraón yutai aidaun ijumajakua nuna jimag yaaktan, Pitón, Ramsés aatus najanawajui.
Tujash Israel aents aidauk imatika waitkainamash nuni senchi yujak wedau. Imaaniagtai egiptunmaya aidauk senchi ishamainak kajejuinau.
Nuninak, Israel aents aidaunak ditá inake emakag shiig senchi inainak waitkajaku ainawai.
Nuigtushkam hebreo nuwa aidaun uchigmitkau, Sifrá, Fúa aajakua nujai, faraón tutai chichajak:
“¡Atum hebreo nuwa aidau uchigmitkakjum diistajum wajukuk akiinat! ¡Tuja aishmag akiinkuig maatajum, untsu nuwaitkuig idaisatajum!” tiuwai.
Tujash uchí uchigmitkau aidauk Apajuín ishamaidau asag, faraón tutai tibaunak umikchajui. Nuadui aishmag akiintaish mautsuk idayinau.
Nuniagtai Egipto nugka apuji ditan chichajak: “¿Wagka uchi aishmag akiinush mautskesh idaijume?” tau.
Tama dita aínak: “¡Hebrea nuwa aidauk egiptunmaya nuwajaig betekchau ainawai, ditak senchigtin aina ibau asag, eke ii jegatsjinig diták uchigmainawai!” tuidau.
Dutika idaibau asag, Israel aidauk kuashat akiinak wedau. Imaanidau asag aan nagkaemas senchigtin wedau. Tuja uchigmitkagtin aidauk Apajuín ishamainak uchin maachaju asagmatai, Apajuí ditanashkam kuashat uchigtin atinme tusa yaigkui.
Imanik Israel aents aidau kawedau asagmatai, Egipto nugka apuji ashí niina aentsji aidaun chichajak: “¡Yamai nagkamsagmek hebreo aents aidaun uchiji aishmag akiinuk ashí namaka utsaitajum, untsu nuwa akiinkuig idaisatajum!” tiuwai.
Makichik aents Leví wegantunmaya, tuja nuwashkam nunú wegantunmayajaig nuwenauwai.
Tuja uchi aishmag aidauk mantamnati tusa apu umiku ai, nuna nuwe nunú tsawantin ejapjuk uchi aishmagkun uchigmakui. Nunik uchigmak, uchi pegkejuch asamtai, dukuji uuka kampatum nantu apusauwai.
Tujash dukap tsawan uuka pujumainchau dekapeak, chagkin kajis kanumá najanamun juki, yumi wayawai tusa pegkagag, nuwi uchin egkea dukuka namak Nilo tutainum ajug ukukiuwai.
Nuna dutika, uchish wajukatig ikaa wajasa diyaku ata tusa, niina nawanjin akupkauwai.
Dutikau ai faraógka nawanji maitatus namaka akaikiuwai. Tuja nuwa niina inake aidauk namaka uwet yujai nii maak pujau tugkitak kajis tsapaku ayaunum chagkin kajis najanamu nanatun wainkauwai. Dutika wainak, niina inaken makichik awemauwai utita tusa.
Tusa tima weji juki itanmatai, ujaka diikma uchi buutu egketun wainak wait anenmain diisui. Nunik chichaak: “Juka hebreo uchi”, tiuwai.
Nuna dutiktai uchí umayi apu nawanjin jegantun chichajak: “Amesh wakegakminig, hebrea nuwa yamá uchí uchigmaku puja nuna wi ujaktajai, nunú nii amuntsuak kuitamkati”, tiuwai.
Tama nii ayaak: “¡Ayu, untsu weme nunú nuwa ujakta!” tiuwai. Tusa tima nuwauchik nunú uchí dukuji pujamunum weuwai.
Nunik ujak itanmatai, faraógka nawanji nunú nuwan chichajak: “¡Juju uchi amina jemin jukim tsakapatjugta, wi amina uchi kuitabaunum akiktajame!” tiuwai. Tusa tima uchinak niina dukujig juki kuitamak muumpitkajui.
Nunik muumpagmatai apu nawanjin susauwai. Dutikam juki nii uchijima niina daajin Moisés adaikauwai. Nunak: “wi yuminmayan jiikmaijai” taku tiuwai.
Moisés tsakaja múun wajas pujau, makichik tsawantai nii wegantunmayan niina yachi aidaun ijagsatatus weuwai. Nunik jegakma takat shiig senchi katsugman takainak batsatun wainkauwai. Nunik diistakama egiptunmaya aents niina yachi hebreo aentsun suwimtatman wainkauwai.
Dutika wainak ashí ayampa niimas, makichik aentskesh atsutai, egiptunmaya aentsun maa kayamnum yutua, ukukiuwai.
Nuna dutika kashinia duwi ataktushkam weuwai, nunik jegakma jimag aents mai Israel aentsuk pempeentunikiag maanidaun wainkauwai. Nunik wainak senchi suwimkagtaun chichajak: “¿Wagka ame wegantukesh pempeentukmesh suwime?” tau.
Tama nii ayaak: “¿Ya aminash apu chichama epegkin ati tusash adaitamkash iniish apujtamsame? ¿Egiptunmaya aents maamum dutika minash mantuatag tusamek tujutam?” tau. Tama Moisés nuna antuk senchi ishamkauwai, nunik anentaimas, dekas egiptunmaya aentsun wi maamag nunak dekawajeapi, tiuwai.
Tusa nii anentaimsamunak imatiksag faraón dekauwai. Nunik Moisés egakjum maatajum tusa inamjauwai. Tujash Moisésak tupikaki Madián nugkanum pujustatus weuwai. Nunik jegaa yumigmatnum ayaumas ekemsauwai.
Nunik eketai Reuel, tikich daaji Jetro sacerdote Madiágnumia aajakua nuna nawanji siete aajaku aina nunú, ditashkam nunú tsawantin kuntin amutai aidaunum yumi shikik aimkag ditá apaji uwigji aidaun aajagtatus yumigmatnum shiyakajui.
Nunik jegawag batsatun tikich uwija kuitamin aidau ujumak yumigmatnum kaunawag, nuwauch aidaun shiyaktajum tusa ishimiagtai, Moisés nuwi eketu asa wajatki ayamjuk yumi shikika aimak uwig aidaun aakui.
Dutikamtai nuwauch aidau wamak waketug apaji pujamunum kaunamtai, apaji iniak: “¿Wagka yamaish imanikjumesh wamkesh waketjaugme?” tau.
Tama dita ainak: “Uwija kuitamin aidau yumigmatnum kaunawag shiyaktajum tusa ajapjamiagtai, egiptunmaya aents nuwi eketu ayamjutpak yumin shikika uwig aidaunashkam aakmae”, tuidau.
Tusa tiagtai Reuel niina nawanji aidaun chichajak: “¿Tuwi dusha aentsush pujume? ¿Wagka nigkish ukukmaugme? ¡Wejum ujaktajum, taa yujumkan yuwati!” tiuwai.
Tusa timatai wejiag ujakajui, dutika ujakam jegaa taamtai, yujumak yuwamunum Jetro niina chichajak: “Juwi pujusta jutijai”, tiuwai. Tusa tama Moisés ayu tusa pujusui. Nunik pujaun Jetro niina nawanji Séforajai nuweauwai.
Nunik nuwena pujus niina nuwe Séforan ejapmitkakui, dutikam uchi aishmagkun uchigmakui, nunikmatai Moisés nunú uchi daajin Guersón adaikauwai. Nunak: “Wika juwiyachuitjai tikich nugkanmayayaitjai”, taku tuu adaikauwai.
Tuja kuashat tsawan nagkaemai faraón jakauwai. Nunik jakamtaishkam Israel aents aidauk imanisag senchi waitu batsatu. Imaanik waituidau asa, yaki ayamjutpak agkanmitkagmawa wajaidau. Nuna tusa imatuidaun Apajuí antukui.
Nunik Abrahamjai, Isaakjai, Jacobjai, nii chichaman umikua nuna adeajui.
Nunik Israel aents aidau senchi waituinamun diijus wait anenjauwai.
Moisésak niina wegaji sacerdote Madián nugkanmaya Jetro aajakua nuna uwigjin kuitamjin aajakui. Tuja makichik tsawantai Moisés uwijan yajuak uwegshun nagkaiki weuwai, nunik muja Horeb Apajuí mujaji tutainum wakauwai.
Nuwi Apajuí ángela nunin wajas numi piipich zarza kegamunum nuna ejapeen wantintukui. Nuna Moisés shiig diikma numi piipich kegayatak esaka amuechaun wainkauwai.
Nunik anentaimas: “¿Aush wajig aniawa? ¡Numi piipich kegayatak esaka amuetsu dusha wagkag aniawa, wejin diistajai!” tiuwai.
Tusa nuna diistatus jegantattak wegaun Tuke Pujuu wainak, numi piipich kegamunmaya untsuak: “¡Moisés! ¡Moisés!” tama, nii ayaak: “Juwi pujajai”, tiuwai.
Tutai, Apajuí chichajak: “Imajuig tantaipa. Sapatjum ukuimakta, wagki ame wajam aanka dekas nugka Apajuí etegkamu pegkegmai”,
tusa nuigtushkam chichajak: “Witjai Apajuínuk, amina apachjum Abraham, Isaac, Jacob aidau emematujaku aina nunuwaitjai”, tiuwai. Tutai nuna antuk Moisés ishamak Apajuín diimainchau dekapeak, yapin dukukui.
Tujash Tuke Pujuu ataktu chichajak: “Wika mina aentsug aidau Egipto nugkanum batsamas senchi waituina nunak shiig wainjai. Tuja takata apuji aidau takat katsugmanum takamtikainam waituinak pampaina nunashkam antukjai. Tuja dita waituina nunashkam shiig dekajai.
Nuadui egiptunmaya aents aidau waitkaina nuna uwemtikatasan juwi taajai. Wi ditanak jiija yajuakan nugka múun pegkeg ajak shiig tsapau, tagkush shiig muumpau, yumi aidaush ayaunum ejegawagtatjai. Nunú nugka duka Canaán aents, hitita aents, amorreo aents, ferezeo aents, heveo aents, Jebús aents aidaun batsamtai ainawai.
Antukta nijah: Wika mina aentsug Israel ame wegantu aidau senchi waituinak pampaina nunak shiig antukjai, tuja egiptunmaya aents aidau shiig senchi waitkaina nunashkam wainjai.
Nuadui umintsata, wi aminak Egipto apuji pujamunum jegaam, mina aentsug ame wegantu aidau batsata nunú jiigminum tusan akupeajame”, tiuwai.
Tusa tama Moisés Apajuín ayaak: “¿Wisha wainkauchitag juninnush Egipto apuji pujamunum jeganush, Israel aents wi wegantu aidau nuwi batsata nunash jiimainkaitag?” tiuwai.
Tutai Apajuí ayaak: “Wi aminak uyuuntsattagme. Mina aentsug ame wegantu aidau Egipto nugkanum batsata nunú jiija yajuakam, ashí atum aidautijum juju muja juwi emematjitnaitjume. Nunú betek uminkui dekattame wi amina awemajam nunú”, tiuwai.
Tutai Moisés Apajuín ayaak: “Tujash wi jegaan ditá chichagkun: ‘Atumin apachjum Abraham, Isaac, Jacob Apajuín emematujaku aina nunú atumin agkanmitkati tusa awetime’ tai dita mina aijuinak: ‘¿Dusha yaita daajish?’ tusa tujutainakuish, wisha ditanash ¿wajintu aikagtatja?” tiuwai.
Tutai Apajuí ayaak: “Mina daajuk: ‘Tuke Pujuuwai’ Juju mina aentsug aidau ujaakum: ‘Tuke Pujuu’ minak atuminig awetime, titatme”, tiuwai.
Tuja nuigtushkam Apajuí Moisésan chichajak: “Juju aatsa mina aentsug aidau ujakta. Wika Apajuí, Tuke Pujuun atumi apachjum Abraham, Isaac, Jacob emematujaku aina nunuwaitjai. Jujuwai mina daag yaunchkesh tuke asauwa nunú. Jujuwai mina daajun ajumaish tuke adaititin aina duka.
Nuadui wetá nunika jegaam Israel aentsu apuji múun aidau ijumja chichagkum: ‘Apajuí, Tuke Pujuu tutaya nuna, atumi apachjum Abraham, Isaac, Jacob emematujaku aina nunú mina wantintujuk chichagtak: Wika ditanak kajimatchau asan, egiptunmaya aents aidau waitkam batsata nunak wainjai.
Nuadui Egipto nugkanum waitkam batsata nunak ankanmitkattajai dutikan Canaán aents, hitita aents, amorreo aents, ferezeo aents, Jebús aents, heveo aents aina nuna nugke nugka pegkeg ajak shiig tsapau, tagkush shiig muumpau, yumishkam imanisag ayá nuwi yajuakan ejegattajai tujamui’, titatme.
“Tusa tamin Israel aentsu apuji múun aidau antugtamkagtatui. Nunikagmatai ditajai faraón jegajua chichagkum: ‘Tuke Pujuu, Apajuí hebreo aents aidau Apajuíji jutii aidauti emematin ainag nunú wantintugmakji. Nuniku asamtai idaikagtusta kampatum tsawan mujá shiyakaja, nuwi kuntin maa apeaku Tuke Pujuu iina Apajuíjiya nunú emematmi taji’ titatme.
“Tusa taminish, faraógkak shiyaktajum tujamchatta nunak shiig dekajai. Tujash wi niinak waitkastatjai, shiyaktajum tujamti tusan.
Dutikakun wi mina senchigjai egiptunmaya aents aidaun suwimka suwakun wainchatai ishamain aidaun iwainagtatjai. Nuadui faraón atumnak shiyaktinme tusa idaitamsagtatui.
Nuigtushkam wi egiptunmaya aents aidaunak ditá wajiji aidaun anentag shiig anenjamas amastinme titatjai. Nuadui atumek jiinja shimakjumesh uwegmatak shimutsuk wajiigtin wajasjum shiyaktatjume.
Tutai Moisés ayaak: “Tujash minak dekaskeap tawa tujutchagtatui, nuninak wi taishkam antugtutsuk Tuke Pujuu wantintugmakchau aig, tuu wekaeme, tujutiagtatui”, tiuwai.
Tutai Tuke Pujuu niina chichajak: “¿Waji aancha takakme?” tama: “Ushujutaijun takakjai”, tau.
Tutai: “¡Nugka aepsata!” tau. Tama nugká aepsauwai. Dutikamuik dapi najaneauwai, nunikmatai Moisés nuna ishamak tupikau.
Nunitai Tuke Pujuu Moisésan chichajak: “Ujuknum achikta” tau. Tama Moisés achikui; dutikam ataktu ushujutai wajasui. Nunikmatai chichajak:
“¡Amesh jutiksamek iwaintukta! Juna wainkag dekas iina muunji Abraham, Isaac, Jacob aajaku aina nuna Apajuíjimpap wantintuke tujamiagtatui”, tusa
ataktu chichajak: “¡Jáanchjum inuam detsepem achikta!” Tama Moisés inua detsepen achikui. Nunik uwejen jiiki diikma jata lepra achikam shiig puju wajasun wainkauwai.
Nunikmatai Apajuí chichajak: “Ataktushkam dutiksamek detsepem achikta.” Tama ataktushkam inua detsepen achikui, dutika uwejen jiiki diikma yaunchuk iyashi aajakbaunak imanuk pegkeg wajasui.
Nunikmatai Tuke Pujuu chichajak: “Yama nagkamchaku iwainamugmin dekaskeapi tusa antugtamainashkush, yamai iwaintukjam juju iwaintamin dekaskeap tawa tusag antugtamkagtatui.
Tujash juju mai iwaintamash dekaskeapi tusa antugtamainashkuig, namakia yumi shikika jukim nugká ukagta, dutikam yumi ukagbauwa nunú numpa wajastatui”, tiuwai.
Tama Moisés Tuke Pujuun ayaak: “¡Chah, Tuke Pujuuwah! Wika shiig jintiaja chichamainchau dekapnujai, junak yaunchuk nagkamsan, yamai ame augtakminish nunisnuk chichajai”, tau.
Tutai Tuke Pujuu ayaak: “¿Ya aentsu weninash najatuawaita? ¿Ya najanauwaita chichachu, antuchu, wainmachu, wainbau aidaunash? ¿Wichaukaitag Tuke Pujuu, nuna dutiknunuk?
Nuadui wetá, wi aminak chichamtikattajame, wiki ame anentaimja chichaktinnash jintintuattagme”, tiuwai.
Tama Moisés ataktu chichaak: “¡Chah, Tuke Pujuuwah, wait aneasam dekas tikich awemata!” tau.
Tutai Tuke Pujuu Moisésan kajejuk chichajak: “¡Awi amina yatsum Aarón Leví wegantu shiig chichau puja nuna wi wainag jamah! Nuigtushkam nii amina igkumpaktatus minawai. Tuja amina waipak shiig aneas jujamkittawai.
Dutijamamtai niijai chichasta, nuniakum wi amina tajam nunú ashí ujakta, dutikam ame tumaina nuna nii Israel aents aidaun ujakti. Tuja wi niinak yaigtatjai, dutikakun atum dutikatnunashkam jintintuattajime.
Ame Aarógkak wi tumainaitag aikasmek tita, tuja nii ame tumainaitam dutiksag aents aidaun ujakti.
Tuja ¡anú ushujutaijum jukim wetá, núnikam aanjai kuashat wainchatai aidau iwainagtatme!” tiuwai.
Tusa tima Moisés wakitki niina wegaji Jetro jeen jegauwai, nunik chichaak: “Wisha mina pataag Egipto nugkanum batsata nuwi wakitkitjai. Nunikan iwakuash batsata diistajai”, tau. Tutai niina wegaji Jetro ayaak: “¡Ayu, shiig kuitamamsam wetá!” tiuwai.
Moisés eke Madián nugkanum pujuttaman Tuke Pujuu chichajak: “¡Egipto nugkanum wakitkita, amina mantamatatus egapagmaya duka ashí jinawaje!” tiuwai.
Tusa tima Moisés niina nuwen uchiji aidaujai burronum pekai, Egipto nugkanum wakitkiuwai. Nuniak ushujutaijin Tuke Pujuu, jujai wainchatai aidaush iwainagtatme, tibaun juki weuwai.
Nunik wetatman Tuke Pujuu Moisésan chichajak: “¡Egipto nugkanum jegamek, Wi amina iwaintukjam duka faraógka emtinish imatiksamek mina senchiju amaag nujai iwaintukta! Wi niinak antakchau emattajai, dutikamu asa kakajus wetinme tujamchagtatui.
Nuniakuish ame nii chichagkum: ‘Juna aatus Tuke Pujuu chichaak: Israel aents aidauk mina uchig iwai amaina numamtinai.
Nunin asamtai, agkan idaitugsata mina uchig aidau jiinjag emematjitnume timajame, tusa tamash dakitau asamin, wi amina uchijum iwaiya nuna mantuattajame’, tujamui tusam tita”, tiuwai.
Tusa tima wee wenakua jintá kajittaman Tuke Pujuu Moisésan wantintuk maatag tiuwai.
Nunitai Séfora kuchii kaya najanamun juki, uchiji katiuchiji chuchuken tsupigkauwai. Dutika nuna juki Moisésa nawen antigkui, dutika chichajak: “¡Amek mina uchiju numpen yamaikish mina aishjuitme!” tiuwai.
Nuna aatus nuwe dutikamtai, Tuke Pujuushkam mautsuk weti tusa idaisauwai. Nunikmatai Séfora chichaak: Moisésak mina uchiju numpen yamaikish mina aishjui, tiuwai.
Nuna nuniai Tuke Pujuu Aarógkan chichajak: “¡Uwegshunum weme Moisés igkugkam utita!” tiuwai. Tima niishkam weji “muja Tuke Pujuu etegkamu pegkejam” tutainum waka igkug kumpamak yapiin kugkuasui.
Dutika igkugkam Tuke Pujuu titatme tibaunak imatiksag Moisés Aarógkan ashí ujakui. Tuja nunú dutikattame tusa Tuke Pujuu tibaunashkam imatiksag ujakui.
Nuna dutika nuadui Moisés Aarógjai, Israel aentsu apuji múun aidau ijumjatatus wegajui.
Dutika ijumag Tuke Pujuu Moisésan titatjume tibaunak Aarón imatiksag ashí ditan ujakui. Dutikamtai Moisés Tuke Pujuu senchijin wainchatai aidau iwainagta tibaunak imatiksag dita wainainamunum ashí iwainajui.
Nuna wainkag Israel aents aidauk: Dekas Tuke Pujuuwap awemae tiajui. Tuja Israel aents aidau waituina nunak wainjai, tuja waitkam batsata nunashkam dekajai Tuke Pujuu timae tabaun antukag, tikishmag pujusag niina emematuidau.
Nuna dutika ukuinak Moisés niina yachi Aarógjai faraógkan jegajuawag chichajuinak: “Israel aents aidauti emematin ainag nunú Apajuí, Tuke Pujuuwa nu chichaak: “ ‘Mina aentsug aina nunú idaitugsata, dutikam uwegshunum shiyakag, awi ijunag mina emematjuinak jiistamatnume’ tawai”, tuidau.
Tutai faraón ayaak: “¿Yaita dusha Tuke Pujuush, wi niina chichamen antugkan, Israel aents aidaun shiyaktajum tusa idaisatnunash? ¡Wika Tuke Pujuunak wainchaujai, nuigtushkam Israel aents aidaunak shiyaktinme tusanuk idaisashtatjai!” tau.
Tutai dita ainak: “Apajuí, Tuke Pujuu tutai, hebreo aents aidauti emematin ainag nunú wantintugmakji. Nuniku asamtai, uwegshunum kampatum tsawantai jegatainum wetatji. Nuwi jegaa kuntin maa apeaku Tuke Pujuu iina Apajuíji emematiagmi taji. Tuja nunú ii nunishtaik niina suwimke, jatakesh jutiin iyanjamainai, nuniachkush shiwagkesh maaniamunum amupamainai”, tuidau.
Tama faraón ditan ayaak: “¿Wagka Moisésa amesh Aarógjaish aents aidau takaidaush nunú takugmesh tsawantash emegkagme? Nunú tuu yujatsuk wakitkijum takastajum”, tau.
Tuja nuigtushkam faraón ditan chichajak: “Juju nugka juwi batsamas Israel aents aidau shiig kuashat yujakag takainak batsata nunidauk, takasaigpajum tusagmek tsawantak emegkaumaitsugme”, tiuwai.
Nuna tusa nunú tsawantaik faraón niina aentsji apu aidaun, nuigtu Israel aents aidau takata takagtai diistin adaijamu aidaujai ijumag chichajak:
“Yamai nagkamsagmek Israel aents aidauk ladrillon pachimag najanatnume tusagmek trigo numiji tsupigbauk susaigpajum, diták wejiag yajuaktinme.
Tujash yaunchuk najanin agma imatiksag najanatnume tusajum inagtajum, machikish awagtukigpajum. Ditak daki asag mujá shiyakaja kuntin maa apeaku Tuke Pujuu emematmi tusag imatuinawai.
Nuadui yamaik nuni senchi takamtiksatajum. Imaatikamu asag wait chicham antumainji tsawan atsugtinme”, tau.
Tusa tiajam faraógka aentsji apu aidau, Israel aents aidau takata takagtai diistin adaijamu aidaujai jiinag Israel aents aidaun ujainak: “Faraón chichaak: ‘¡Yamai nagkamsagmek trigo tsupigbauk susaigpajum tujabiu asamtai, yamaik amaschattaji!
Atum tuwiya jumainaitjume nunú atumek wejijum jukitajum. ¡Tujash nuniakjumesh najannujum duka imatiksagmek najanattagme!’ tujamui”, tuidau.
Tusa tiajam Israel aents aidauk trigo tsupigmaujai pachimja ladrillo najanmain atsau asamtai, trigo tsupija yajumku ampigbau aidaun yajuakag nujai ladrillon najanatag tuidau asag Egipto nugkanak ashí pampankag egaidau.
Tuja kashi kashinig Egipto apuji niina aentsji apu aidau Israel aents aidau takata takagtai diistin adaijamu aidaun chichajuinak: “¡Yaunchuk trigo tsupija suwamu asajum makichik tsawantaik wajupa najanmaijume duka imatiksagmek najanatajum!” tusag imatjuidau.
Tuidau asag faraón niina aentsji apu adaijamu aidau Israel aents takata takagtai diistin adaijamu aidaun asutidau. Dutikainak: “Yaunchuk najanmaijum imatiksagmekek yaug najanachmaugme, tuja yamaishkam nunisjumek umiatsjum dusha ¿wagka aniagme?” tuidau.
Imatikainam Israel aents takata takagtai diistinme tusa adaijamu aidau, faraógkan jegajuawag chichajuinak: “¿Wagka amina inakem ainajinish imatikagmesh waitkagkagtame?
Nuigtushkam trigo tsupigbaunash amina aentsjum aidauk amina inakem aidautinak sukagtuinatsui, nuninayatak: ‘¡Wamak ladrillo najanatajum!’ tusa jiyajatuinawai. Nuigtushkam asutkagtuinawai. Ii wamak umiatsug duka amina aentsjum aina nuna utugchatjiyai”, tuidau.
Tusa tiagtai nii ayaak: “Atumek daki ainagme, nunin asajum idaikagtustajum imau wee kuntin maa apeaku Tuke Pujuu emematiagmi tuu yujagme.
Tutsuk takakjum shiyaktajum, trigo tsupigbaun amainashkuish, yaunchuk trigo suwamu asajum najanmaijum imatiksagmek ladrillok najantatjume”, tau.
Tusa tiajam Israel aents aidau takata takaidaun diistinme tusa adaijamu aidau shiig utugchat diisajui.
Nuna aatus faraógkan aujus jiinkama, Moisés Aarógjai agá dakamainak batsatun wainkajui.
Nunik ditan chichajuinak: “Atumi utugchatjin ii waitiag duwi Tuke Pujuu atumnak suwimkan amastinme. Atumi tuu wekaetin faraón niina atueka takatai aidaujai shiig kajegtamkaje. Atumek tuke aneasjum egiptunmaya aidau wai waitkainakua ijinatnume tusajum jutikagtagme”, tuidau.
Tusa tiagtai Moisés Tuke Pujuun aujak: “¿Apujuh, wagka juju amina aentsjum aidaush pegkegchaunmash waitkame? ¿Wagka minash awetibiume jutika waitkastinaitkumesh?
Wi yama nagkamchakun amina daagmin pachisan faraógkajai chichasmayag duwi nagkamas yamaikish amina aentsjum aidaunak nuni senchi waitkainawai, ¡tujash amek amina aentsjum aidauk eke agkanmitkachume!” tiuwai.
Tusa tama Tuke Pujuu Moisésan ayaak: “¡Yamai wi faraógkan itugkattaja nunú wainkattame! ¡Wi mina senchijun iwaintuktatjai, dutika ai nii dekas atumnak jiinjatajum tusa tujamiagtatui!” tiuwai.
Tuja Tuke Pujuu Moisésan ataktu chichajak: “Witjai Tuke Pujuunuk.
Wika Abrahaman, Isaakan, Jacopan wantintukuitag nuaduik: ‘Apajuí ashí senchigtinaitjai’ tuu iwainmamkauwaitjai. Tujash dekas mina daag ‘Tuke Pujuu’ tutaya nunak ujakchau ainajai.
Nuigtushkam ditajai chichama umiakun: ‘Nugka Canaágkan amastajime’ tiuwaitjai. Tujash ditak nuwig ijagka numamtin batsamsaju ainawai.
Tuja Israel aents aidau Egipto nugkanum inaku waitkainam batsamas chichaina nuna yamai antukjai. Nunikan adeagjai ditá muunji aajaku aina nujai chichaman umikuitag nuna.
“Nuadui Israel aents aidau tita: ‘¡Witjai Tuke Pujuunuk! Nuniau asan egiptunmaya aents aidau waitkainam batsatjum nunak egiptunmaya aidaun suwimka suwakun jiigtatjime. Tuja takat katsugmanum takamtijamainakui waituinajum nunashkam dutiksanuk agkanmitkattajime. Wi mina senchigjai ayamjukan jiigtatjime.
Dutikan mina aentsug atinme titatjai, tuja wika Tuke Pujuu atumi ememattai atatjai. Duwi dekajuawagtinai, iina Apajuíji Tuke Pujuu tutaya nunuwap egiptunmaya aents aidau inaku waitkatai batsatutin agkanmitkagbauwaita tusag.
Nuadui wi Abrahaman, Isaakan, Jacopan chichagkun: “Nugka amastajime” tusan dekas umiktinjun anagkuawaitag nuwi ejegattajime, dutikan nuna amastatjime atumdau tuke atina nuna. Wi Tuke Pujuu tutayaitag imanun nunak tajai’ tita”, tiuwai.
Tusa tima Moisés dutiksag Israel aents aidaun ataktu ujakui. Tujash ditak antugkachaju ainawai, wagki Moisésa tuu wekaetin shiig senchi takamtijamainak waitkagmainawai tuidau asag.
Dutika antugchagtai, Tuke Pujuu Moisésan chichajak:
“¡Wetá faraón pujamunum! núnikam Israel aents aidau Egipto batsata duka, idaisata jiinjati, tita”, tiuwai.
Tama Moisés Tuke Pujuun ayaak: “Israel aents aidaukesh mina antugtuinatsu nunash ¿wajuk faraógkash antugtuktigki wi shiig jintiaja chichatsug nuniaish?” tau.
Tutai Tuke Pujuu Moisésan Aarógjai akateak: “Israel aents aidau faraógjai chichagkujum: ‘¡Tuke Pujuu Israel aents aidaun jiigtinme!’ tujamae titajum”, tiuwai.
Tuke Pujuu Moisésan Egipto nugkanum ausauwa nunak,
aatus tiuwai: “Witjai Tuke Pujuu tutai. Wi amina titatjam duka ashí imatiksamek faraón ujakta”, tiuwai.
Tusa tama Moisés Tuke Pujuun ayaak: “Tujash wi shiig jintiaja chichatsug nuniaish faraógkash ¿wajuk minash antugtuktigki?” tiuwai.
Tutai Tuke Pujuu Moisésan chichajak: “Amek faraógka emtinig wijai betek atatme. Tuja amina yatsum Aarón ame chichamun etsegtugmaktatui.
Wi titatjam nunú ame Aarón ashí ujakta; dutikam nii faraógkan chichajak: Israel aents aidau juwi batsata duka idaisata jiinjatnume tusa titatui.
Tujash wi faraógnak antakchaujai betek emattajai, dutikakun mina senchigjai ashí Egipto nugkanmak kuashat wainchatai ishamain aidaun iwainagtatjai.
Nuna wainkush faraógkak antugtamkachagtatui. Tujash wi mina senchigjai egiptunmaya aidaun suwimka suwakun, mina aentsug Israel aents aidau Egipto batsata nuna ayamjukan jiigtatjai.
Dutikakun wi mina senchijun ashí Egipto nugkanum iwainakan Israel aents aidau batsata nuna jiitai, egiptunmaya aidauk, wi Apajuí Tuke Pujuu tutayaitag nuna dekajuawagtatui”, tiuwai.
Tusa tima Moisés Aarógjai Tuke Pujuu dutikatajum tibaunak imatiksag umikajui.
Dita faraógjai chichasaju aina nunú tsawantaik, Moisésnak ochenta mijan ajujakui. Untsu Aarógnak ochenta y tres mijan ajujakui.
Tuke Pujuu Moisésan, Aarógjai chichajak:
“Wainchatai iwainakta tusa faraón tujamkuig, amina ushujutaijum jukim Aarón susata, dutikawamin faraógkash wainai nugká aepsati, dutikam dapi najaneati”, tiuwai.
Tusa tima Moisés Aarógjai faraón pujamunum weajui. Nunikag Tuke Pujuu dutikatajum tibaunak imatiksag dutikawajui. Tuja faraón niina atueka takataiji aidaujai wainainamunum Aarón ushujutain juki nugká aepsauwai, dutikam dapi najaneauwai.
Nunikmatai faraógshakam tunchi aidaun untsukui. Dutikam ditashkam dita dekamujijai dutiksag iwainakajui.
Maki makichik ditá ushujutaijin nugká aepsajui, dutikam dushakam dapi najaneakui. Tujash Aarógka ushujutaiji dapi najaneauwa nunú ditanunak ashí yuwa amukui.
Dutikamtaish faraógkak antakchau wajas ditanak antugkachajui, Tuke Pujuu nuniktatui tibaunak imanisag.
Nunikmatai Tuke Pujuu Moisésan chichajak: “Faraógkak antakchau wajasu asa, Israel aents aidaunak shiyaktinme tusag idaitsui.
Tujash kashin kashikmasam nii namaka weakui wejita, núnikam namaka uwet wajasam dakasta. Nuwi weakum ushujutaijum dapi najaneama nunú jukita.
Nuwi wajamin taamtai chichagkum: “ ‘Hebreo aents aidauti Apajuí Tuke Pujuu tutai emematin ainag nunú amina ujakti tusa awetine. Nuniak aatus tujamui: “Mina aentsug aidau uwegshunum shiyakag mina emematjitnume agkan idaisata timagme. Tujash antugtatsme”, tujamui.
Nuniau asamin juna aatus Tuke Pujuu chichaak: “ ‘ “Yamai dekaattame wi Apajuí Tuke Pujuuwaitag nunú”, tujamui. Nuadui wi ushujutain takakag juwi namakan awattatjai, dutika ai yumi numpa wajastatui.
Nunikmatai namak aidau jinaamtai yumi mejettawai, nunitai egiptunmaya aidauk nuna tsumainak yuminak uwagchagtatui’ tawai tita”, tiuwai.
Nuna tusa ataktushkam Tuke Pujuu Moisésan chichajak: “Aarón ujakta ushujutaijin juki namak aidau, entsa aidau, kucha aidau, yumi shikika aimtai cisterna aidau Egipto nugkanum ayá nuni, tuja ashí yumi piyaju aidau ayá aatus takui awentati, dutikam yumi aidauk numpa wajasti. ¡Aatus ashí yumi shikitai numi najanamu, nuigtu kaya najanamu aidaunmashkam yumi piyag ayauk numpa waigtatui!” tiuwai.
Tusa tima Moisés Aarógjai Tuke Pujuu dutikatajum tibaunak imatiksag dutikawajui. Tuja faraón niijai atueka takatai aidaujai wainainamunum Aarón nii ushujutaiyai yumin awatiuwai; dutikam ashí yumi aidauk numpa wajasui.
Imanikmatai namak aidauk jinauwai, nuniku asa yumi shiig senchi mejeau asamtai, egiptunmaya aidauk yuminak umuinachu. Tuja Egipto nugkanum yumi ayauk ashí numpa wajasui.
Tuja egiptunmaya tunchi aidaushkam dita dekamujijai yumin numpa awajsajui, nuna dutikawagmatai faraógkak nuni senchi antakchau wajasui. Nuniau asa Moisés Aarógjai tuinamunak antugchau, Tuke Pujuu nuniktatui tibaunak imanisag.
Nuadui faraógkak puyatjusagkesh diitsuk ukuak nii pujusa inamtaijin wakitkiuwai.
Tuke Pujuu Moisésan chichajak: “Faraón pujamunum wetá, nunika chichagkum: “ ‘¡Mina aentsug aina nunú agkan idaitugsata, jiinag shiyakag mina emematjitnume! tujamui.
Tusa ujamaitkum ame jiinjati tusa idaichakminig, wi suwimka amaakun ashí Egipto nugkanum takashun ishitkattagme,
dutika ai takash namakia jiinag ame pujusa inamtaigminig, kanutaigmin, pegakjuminish, amejai atueka takau aina nuna jenish, ashí amina aentsjum aina nuna jenishkam, tuja pag inagtaigminish, pag najanatasa namutainmash ashí utsaaniagtatui.
Imaanidau asag amina tuja ame atueka takataijum aina nuna, nuigtu amina aentsjum aina nunashkam ashí takash pemjujag waitkasagtatui’ tita”, tiuwai.
Nuna tusa Tuke Pujuu Moisésan ataktu chichajak: “Aarón ujakta ushujutaijin juki namakanini, entsa ayá nuni, kucha aidaunmanini awentati, dutikam nuwiya takash jiinag ashí Egipto nugkanak akijuati”, tiuwai.
Tusa tima Aarón egiptunmaya namak ayamunmanini awentau, dutikam takash jiinag ashí Egipto nugkanak pimutkau.
Nunikmatai tunchi aidaushkam dutiksag dita dekamujijai takashun Egipto nugkanum ikaunmakajui.
Imanikmatai, faraón Moisésan, Aarógjai untsuka itan chichajak: “Apajuí, Tuke Pujuu tutai, minash segatjitajum, takash mina, nuigtu mina aentsug aidaunash waitkagmaina nuna emegkagti. Dutikamtai wisha niina aentsji aidaunash kuntinu maa apeenak Tuke Pujuun ememattinme tusan idaitustajai”, tiuwai.
Tusa tutai Moisés niina ayaak: “Amina, tuja amejai atuegak takau aina nuna, tuja amina aentsjum aina nujai takash aidau waitkagmaina nunú shiyakti, nunikag namaka utsaanatnume tusanush, wajutiya nunash segattatjame nunú ame tujutta”, tau.
Tama nii ayaak: “Kashin dutikata”, tiuwai. Tutai Moisés ayaak: “Ame tame duka betek uminkattawai, nunikmatai amesh dekaata iina ememattai Apajuí, Tuke Pujuuwa, imanuk tikichik atsa nunú.
Takash aidau amina waitkagmaina duka shiyaktatui, nunik namaka utsaanattawai. Nuadui aminak waitkagmaschattawai, tuja amejai atueka takataijum aidaunash, tuja amina aentsjum aidaunashkam ataktu awagkig waitkaschattawai”, tiuwai.
Tusa Moisés Aarógjai faraógka aujus ukuinak jiinkiajui. Nunik Moisés Tuke Pujuun segauwai, takash faraón ishitkamua nuna awakeagti tusa.
Tusa segam Tuke Pujuu Moisésan antugkauwai, nunik takash jegaa, agá, ajanum aatus ayaunak ashí ijinauwai.
Tujash faraón nunú utugchatan agkan wajasa, ataktu antakchau wajas Israel aents aidau jiinjainum tau asa awake dakitau. Nuniau asa Moisés Aarógjai tabaunak antugkachui, Tuke Pujuu nuniktatui tibaunak imanisag.
Tuke Pujuu Moisésan chichajak: “Aarón niina ushujutaijiya duwi nugka yukukuntu awatta tita, dutikam tetee najaneak, ashí Egipto nugkanmak piyakti”, tau.
Tusa tima nuna uminak Aarón ushujutaiyai nugka yukukuntun awatiuwai, dutikam ashí Egipto nugkanum nugka yukukuntu aidau ayauk tetee najaneak, Egipto nugkanak akijuauwai. Imaniku asa aents aidaunak, kuntin aidaujai senchi waitkaidau.
Nunitai tunchi aidaushkam dita dekamujin teteen najankatag tukama tujinkajui, nuninai teteek aentsnak, kuntinnak shiig kuashat waitkaidau.
Nunik tujinkag tunchi aidau faraógkan chichajuinak: “Juka dekas Apajuí senchijiyai”, tuidau. Tamashkam faraógkak antakchau wajas Moisés Aarógjai tabaunak antugkachui, Tuke Pujuu nuniktatui tibaunak imaanisag.
Nunitai Tuke Pujuu Moisésan chichajak: “Kashin kashikmas faraón namaka jegattawai, nuniktin asamtai, ameshkam kashikmasa nantakim jegaantata, núnikam Apajuí chichaak: ‘¡Mina aentsug aina nunak agkan idaitugsati, dutikam jiinag mina emematjitnume!
Tuja ame mina aentsug aidau jiinjatnume tusa idaichakminig, wi aminak, amejai atuegak takau aina nuna, tuja amina aentsjum aina nunashkam anchi wegantu aidaun ishitkattagme. Dutika ai egiptunmaya aidau jenig, nugkeenish ayatak anchig piyaktatui.
Tujash nunú imaniakuish, mina aentsug Egipto nugkanum Gosén batsata nunak wi kuitamkattajai, nuadui dita batsatbaunmak makichik anchigkesh atsuttawai. Nunú wainkum dekaattame wi Apajuí Tuke Pujuu tutain mina senchigjai juju nugka juwi dutikag nunú.
Wi mina aentsug aidaunak agkanmitkakun, amina aentsjum aidaunak suwimka susattajai. Tuja duka kashin uminkattawai’ tujamui, tita”, tiuwai.
Aatus Tuke Pujuu anchi aidaun faraógka pujusa inamtaijin, niijai atueka takatai aidau jenish ashí shiig kuashat anchin ishitkauwai, dutikam ashí Egipto nugkanmak ayatak anchig piyakmatai pegkegchau wajas asauwai.
Imanikmatai faraón Moisésan, Aarógjai untsuka chichajak: “Wetajum, tujash atushat wetsuk atum batsatjum nuwig kuntin maa apeakjum atumin Apajuíji ememattajum”, tau.
Tama Moisés ayaak: “Juwi pujusa dutikamuk shiig awajtamtsuji. Nunú kuntin maa apeamua duka egiptunmaya diismak shiig pegkegchauwai. Nuadui ii kuntin maa apeaku Tuke Pujuu emematjin egiptunmaya aidau waipakag, ditak kuntinu emematin asag kayai tuku tukugmainakua mantamain ainawai.
Nunin asamtai iik kampatum tsawantai weaja uwegshunum jegaa kuntin maa apeaku nii tujamauwa dutiksaik iina Apajuíji Tuke Pujuu tutaya nunú ememattag taji”, tau.
Tusa tutai faraón chichaak: “Untsu takugmek uwegshunum wejum Tuke Pujuu atum emematin ainajum nunú kuntin maa apeakjum ememattajum. ¡Nuniakjum mina pachittsagmesh segatjitajum! Tujash shiig atushtak shiyakaigpajum”, tau.
Tusa tama Moisés ayaak: “Israel aents aidau shiyakag kuntinun maa apeenak Tuke Pujuu ememattag tuina nunú wegpajum tusa tichatnaitkuminig, wi amijai juwi chichag nuna jiinkin, Tuke Pujuun segattatjame amina jemin, ame atueka takataijum aidau jeen nuigtu aentsjum aidau jenishkam anchi waitkagmaina duka kashin megkaejatnume tusan”, tiuwai.
Nuna tusa Moisés faraógka jeen pujau agá jiinki Tuke Pujuun segauwai.
Tusa segam Tuke Pujuu Moisés sumamunak imatiksag umikui. Nuadui faraógka jeen, nii atueka takataiji aidau jenish, tuja ashí niina aentsji aidau jenishkam makichik anchigkesh atsusui.
Nunikmatai faraón antakchau wajas, Israel aents aidauk dekas jiinjashtinme tiuwai.
Nunikmatai Tuke Pujuu Moisésan chichajak: “Faraón jegajua chichagkum: ‘Tuke Pujuu Apajuí, Hebreo aents aidauti emematin ainag nunú chichaak: Mina aentsug aina nuna jiigti, dutikam mina emematjitnume’, tawai.
Tusa tamaitkum jiinjatnume tutsuk ayatak eme emeteakua wegau asamin,
amina tagkujum aidau ajagmin batsata nuna Tuke Pujuu niina senchijin jata ishamainun awetittawai. Dutikam caballo aidau, burro aidau, camello aidau, baka aidau, uwig aidau ashí jinattawai.
Tujash Israel aents aidau tagkujig makichkish jakashti tusa Tuke Pujuu kuitamjuktatui, untsu egiptunmaya aidau tagkujinak ijituattawai.
Nuigtushkam Tuke Pujuu tsawantan mamikia chichaak: “ ‘¡Wi kashin nunak dutikattajai!’ tawai”, tiuwai.
Nuna tusa idayas tsawamunum egiptunmaya aidaun tagkujinak Tuke Pujuu ashí ijituauwai. Tujash Israel aents aidau tagkujig makichkish jakachui.
Nunikmatai faraón niina aentsji aidaun ishiakui Israel aents aidau tagkujish jinacheash diisa ukutajum tusa. Nunú waketug kauna Israel aents aidau tagkujig makichkish jakachmae tusa ujakajui. Nuna dekaash faraógkak antakchau wajas, Israel aents aidaunak jiinjatnume tichauwai.
Nunikmatai Tuke Pujuu Moisésan, Aarógjai chichajak: “Pag inagtainum yuku awa nunú uwegmin atsaakijum jukitajum, dutikajum faraón wainai Moisésa ame yaki nagkimata.
Dutikam nunú nugká iyaak yukukuntu najanea ashí Egipto nugkanum jamagti, nuniak ashí aents aidaunak tagku aidaujaí kuchap amuati”, tiuwai.
Tusa tima pag inagtainum yuku aun jukiag faraón pujamunum jegawajui, nuwi Moisés yukuun yaki nagkimauwai. Dutikam aents aidaunak, tagku aidaujai kuchap amuauwai.
Nuna tunchi aidaushkam achiimag tikich aents aidaujai betek jinuidau asag, ataktu awagkig makichkish Moisésjaig dekapdaimainchau wajasui.
Tujash faraógnak Tuke Pujuu antakchau emauwai, nuadui Moisés Aarógjai tabaunak makichkish antugchau, Tuke Pujuu Moisésan chichajak nuniktatui tibaunak imanisag.
Nunikmatai Tuke Pujuu Moisésan chichajak: “Kashin kashikmasa nantakim faraón pujamunum wetá, nunika chichagkum: ‘Tuke Pujuu, Apajuí Hebreo aents aidauti emematin ainag nunú chichaak: Idaisati mina aentsug aina nuna; dutikam mina emematjitnume.
Tuja nunú dutikachkuminig yamai nagkamsanuk mina suwimkajun amina, nuigtu amejai atueka takataijum aidaun, tuja ashí amina aentsjum egiptunmaya aina nuwishkam ishitkattajame. Dutikamtai dekattame ashí nugkanmak tikich witag imajuk makichkish atsa nunú.
Wika aminak, amina aentsjum aidaujaí suwimka amaakun mina senchigjai yaunchuk ijinan juju nugka juwig emegkaumain awajkajime.
Tujash dutikachjime wagki mina senchijun atumin iwaintuka ai, ashí tikich nugkanmaya aidaush dekajuatnume tau asan.
“ ‘Dutika idaimaitkum mina aentsug aidau jiinjatnume tutsuk ayatak eme emeteakuam weame.
Nuadui kashin kashikmasan bicha múun aidaun yaunchuk nagkamsash imanuk Egipto nugkanmag wainajakchamun yutumtijattajai.
Imaniktin asamtai tagkujum ajanum batsatuk ashí yajuakjum jegá utsatajum, nunú dutikachaminig, bicha múun aidau kakegak ashí aents aidau ajanum batsatunak, kuntin aidaujai ijinattawai’ tawai Tuke Pujuu”, tiuwai.
Tusa ujakam faraógka atuwe aidau Tuke Pujuu tibaun ishamaidauk, ditá inake aidaun, tagkuji aidaujai jegaa utsawajui.
Untsu tikich aidau Tuke Pujuu tibaun puyatjus anentaimtuinachuk, ditá inake aidaunak tagkuji aidaujaig jegag utsachajui.
Nunik batsatai Tuke Pujuu Moisésan chichajak: “¡Uwejum nayaimpinmanini takuita, dutikam bicha yutugti, nuniak ashí Egipto nugkanum kuntin aidau, aents aidau, ashí ajak aidaush ayá nuna ijinati!” tiuwai.
Tusa tama Moisés niina kuntujin nayaimpinmanini takuiniuwai, dutikamtai Tuke Pujuu chaagpin, peeman ajunjauwai, dutikak bicha múun aidaun ashí Egipto nugkanum yutumtijauwai.
Ibau kakegu asa Egipto nugkanum ayaunak ashí tsaikui: aents aidaun, kuntin aidaun, ajak aidaujai ashí ijinauwai, dutikak numi aidau kanawenak ashí kupijauwai.
Nunú imaniakush nugka Gosén Israel aents aidau batsatbaunmak makichik bichakesh iyaagchauwai.
Imanitai faraón Moisésan Aarógjai untsuka chichajak: “Dekas wi pegkegchaun takasag nunak dekagmamjai. Juna imajun itugchata igkugka waitiag duka Tuke Pujuu itugchatjinigkish waitiatsjai, juka mina pegkegchaujui, nuigtu mina aentsug aina nuna pegkegchaujin waitiajai.
Wait aneasjum jutiish Tuke Pujuu segatkagtitajum, chaajip patak ishamain waja nunú, bicha yuta nujai mijaakti. Nunikmatai wisha atumnak emettsuk shiyaktajum tusan idaisatjime”, tau.
Tusa tama Moisés ayaak: “Wi juju yaaktanum pujag nuna jiinmawaik, mina uwejun takuin Tuke Pujuun segattajai, dutikai chaagpik megkaekattawai, tuja bicha yuta dushakam megkaekattawai. Nunikmatai dekattame nugkak dekas Apajuínuapi tusam.
Tujash iman ishamain wainkumesh amek, amina atueka takataijum aina nujai, Tuke Pujuu yamaikish ishamatsjum nunak wika shiig dekajai”, tau.
Tuja bicha yutak ajak lino ajakbau yagkujuku aidau, nuigtu cebada ajakbau aidau nejekunak ashí ijinauwai.
Untsu trigo aidau, centeno aidau ajakbauk makichkish wajukachajui eke tsapainachu asag.
Moisés faraógjai chichasa yaaktanmaya jiinmawaik uwejen takui Tuke Pujuun segauwai, dutikamuik wamak chaajip ishamain wajauk, bicha yutauk, yumi yutaushkam mijaakui.
Nunik mijakmatai faraógkak ataktushkam pegkegchaun takasui. Nuniak niijai atueka takataiji aidaujai anentainkachu wajasui.
Nuniau asa Israel aents aidaunak jiinjatnume tusag idaisachui, Tuke Pujuu yaunchuk Moisésan ujaak nuniktatui tibaunak imaanisag.
Tuke Pujuu Moisésan chichajak: “¡Faraón pujamunum wetá! Wi niinak, niijai atueka takataiji aina nujai antakchau emattajai, wagki mina senchigjai wainchatai ishamain aidaun iwaintuktag tau asan.
Tuja nunú wainchatai ishamainun egiptunmaya aidaun iwaintuktatag nunú wainkau asajum, amina uchijum aidau, tijajum aidau nunú pachisa ujakminum tau asan dutikattajai. Nunú wainkau asajum wi Apajuí Tuke Pujuu tutayaitag nunú dekattagme”, tiuwai.
Tusa tima Moisés Aarógjai faraógka jegajuawag chichajuinak: “Tuke Pujuu Apajuí, Hebreo aents aidauti emematin ainag nunú aatus tawai: ‘¿Wajupa asamea emematjum idaikumesh wi tabaush umiktatme? Idaisata mina aentsug aidau, jiinjag mina emematjitnume.
Tujash emeteakminig, kashin manchin ishitkattajame amina nugkemin.
Nunú manchi nugkanak akijuattawai, imanikmatai nugka wainmainchau wajastatui. Imanidau asag ajak bicha ijinam ujumak ampinjaunak amuktatui, tuja nuigtushkam numi aidaunashkam yuwa amuktatui.
Imanidau asa ame pujusa inamtaigminig, amejai atueka takatai aidau jenish, ashí egiptunmaya aents aina juna jenish imanisag manchi piyaktatui. Duka amina apakesh, apachjum aidaukesh nuniachkush yamaikish imanuk wainkachbau wainkattame’ tujamui”, tusa ujaka ukuak jiinkiuwai.
Nuna tusa waketjamtai, faraógka atueka takataiji aidau niina jegantag tuidau: “¡Au aents aina duka kuashta utugchata apujtugmas waitkagmainawai! Nuniau asamtai, dekas shiyaktajum nunikjum atumi Apajuí Tuke Pujuuwa nunú ememattajum, tita. ¿Amek waintsumek Egipto nugka tsainak patamsa duka?” tuidau.
Tusa tima faraón Moisésan Aarógjai ataktu untsuka chichajak: “¡Wetajum, nunikjum Apajuí Tuke Pujuu atum emematin ainajum nunú ememattajum! Tujash eke wetsuk tujuttajum, ¿ya aidauwa miniagtatua?” tau.
Tusa tama Moisés ayaak: “¡Jutii aidautik ashí iina uchiji piipich aidau, múuntuch aidau, iina nawanji aidau, iina uchiji aishmag aidau aatsa ashí yajuaka, nuigtu iina uwigji, baka aidaujaí yajuaka shiyaktatji! ¡Nunú atatui dekas jutii Tuke Pujuu emematuinaku shiig aneasa jiistamauwa nunú!” tiuwai.
Tusa tutai faraón ditan tuke aneas dushikiak: “¿Ayu duka nuniktajum, atumi Apajuíjum Tuke Pujuuwa nunú uyuntamsatnume tusa tujutchaintash tatsugmek? ¡Waitju yujagme! ¿Wi anentainchaukaitag uchijum yajuaka shiyaktajum tusa idaisatnun? Atumek duka pegkegchau anentaiyai tuu yujagme.
Duka nunikchattagme. Ayatak aishmag múun aidautigmek wejum Apajuí ememattajum, nunú nuniktasa wakegau asajum”, tiuwai. Nuna tusa juju wamak jiiki ishiaktajum tima jiiki ishiakajui.
Dutikamtai Tuke Pujuu Moisésan chichajak: “Uwejum takuita dutikawamin Egipto nugka juwi manchi kaunak ajak ayá nuna, tuja bicha ijinam ampinjau aina nujai amukti”, tiuwai.
Tima Moisés ushujutaijin juki Egipto nugkanum takuiniuwai, dutikam dase etsa minitaiya nuwiya shiig senchi tsawai, kashish dasenkau. Nunik tuke dase dasenkawa tsawak manchin ikaunmakui.
Dutikam nunú manchi Egipto nugkanmak piyak asauwai, yaunchuk nagkamsash imanijakchamun tuja atakesh imani achatnun.
Imanik manchik ashí nugkanum piyaku asa shuwin wajas asauwai. Imaniku asa bicha ijinam ajak ampinag juwaku aidaunak ashí amukui. Dutika ashí amukbau asa makichik numi dukendukesh Egipto nugkanmak shiig atsusui.
Imanitai faraón puyatuk wamkes Moisésan Aarógjai untsuka chichajak: “Atum Tuke Pujuu Apajuí emematin ainajum nuna emtin, tuja atumi emtinishkam pegkegchaun takasjai.
Tujash wait aneasjum mina tudaujush tsagkugtugtajum nuniakjum segatjitajum atumi Apajuíjum Tuke Pujuu emematin ainajum nunú, dutikam manchi ajaka amuina nunú megkaejati”, tau.
Tusa tima Moisés faraógka jenia jiinki Tuke Pujuun segauwai.
Tusa segam Tuke Pujuu dasen etsa akaetaiya nuwiyan awemauwai, dutikam shiig senchi dasentak manchinak tajak yajuak nayants kajis ain tutainum utsauwai. Makichik manchikesh Egipto nugkanmak juwakchauwai.
Tujash Tuke Pujuu faraógnak antakchau awagsauwai, dutikamu asa Israel aents aidaunak jiinjati tusag idaisachui.
Dutikamtai Tuke Pujuu Moisésan chichajak: “¡Uwejum nayaimpinmanini takuita! Dutikam ashí Egipto nugkanmak shiig kanchi achikaish dekapmain wajasti”, tau.
Tama Moisés uwejen nayaimpinmanini takuiniuwai, dutikaig ashí Egipto nugkanmak shiig kanchi wajasui.
Imaanikmatai, nii pujamu yantamen pujaujaish wainitsuk, nuigtush yajakesh wekaemainchau wajasag kampatum tsawan nuwig batsatu. Tujash Israel aents batsatbaunmak tsawai au.
Nunikmatai faraón Moisésan untsuka chichajak: “Yamaik ashí uchijum aidaushkam yajuakjum wetajum, nunikjum atumi Apajuíjum Tuke Pujuu ememattajum. Tujash uwigjum, bakajum aina duka ukuktatjume”, tiuwai.
Tusa tama Moisés ayaak: “Duka makichkish nunikchattawai, atumetjume tagku sukagtumaintigmek.
Tuja nuigtushkam iina tagkuji aidauk ashí yajuaktatji, makichkish juwakchattawai, wagki nuwiya etegja juki maa apeaku iina Apajuíji Tuke Pujuu emematta tuidau asaja. Tuja ii Apajuí ememattinnum eke jegaskek, Apajuí emematta takuish wajig atsumtaji duka dekamaitsui”, tau.
Tujash Tuke Pujuu faraógnak antakchau awajsauwai, dutikamu asa Israel aents aidaunak jiinjati tusag idaisachui.
Tuja nuigtushkam faraón kajeka Moisésan chichajak: “¡Jiinkim wetá ataktu wakitkimek tajutuawaipa! ¡Ataktu wakitki juwi takminig maattajame!” tiuwai.
Tama Moisés ayaak: “¡Dekas tame, ataktuk makichkish tajuashtatjame!” tiuwai.
Tuke Pujuu Moisésan chichajak: “Faraógnak, niina aentsji egiptunmaya aina nujai tikich suwimkan awetittajai. Dutika ai atumnak wetajum tusa idaitamsattawai. ¡Tuja niina nugken batsatjum nunak ajumaish wakitki taashtinun jiipag ishipaktatui!
Nuadui Israel aents aishmag aidau, nuwa aidau ashí ujakta umintsatnume, nuninak egiptunmaya aidau ditajai ijutkau batsata nuna jiju plata tutayai nugkutai, patakumtai najanamu aidaun, tuja orojai najanamu aidaunashkam segatnume”, tiuwai.
Tuja egiptunmaya aidau Israel aents aidaun eme anentus diitnume tusa Tuke Pujuu tibau asamtai, ditanak eme anentus diidau. Tuja Moisésnashkam faraógka atuwe aidaushkam eme anentus diidau, antsag ashí egiptunmaya aidaushkam Moisésan eme anentujaku ainawai.
Tuja Moisés faraógkan chichajak: “Tuke Pujuu aehaet ai Egipto nugkanum nagkaemaktatjai, tujamui.
Nuniai ashí egiptunmaya uchi iwai aidau jinattawai. Faraógka uchiji iwai apu ati timauwa nuwi nagkamnas, niina inataiji ajak juukbaun dekegka najanin aina nuna iwaijishkam jinattawai. Tuja ashí kuntin yama nagkamchaku petsakbau aidaushkam jinattawai.
Nunikmatai ashí egiptunmak yaunchkesh imanishtain, tuja ajumaish nunikchatnun senchi buutuinak pampaidiagtatui.
Tujash Israel aents aidaun uchiji iwai aidauk makichkish jakashtatui. Tuja tagkuji yama nagkamchaku petsakbau aidaukesh jinashtatui. Nunik agkan batsatu asamtai, makichik yawá shinaukesh antuekashtatui. Duwi dekattagme Apajuí egiptunmaya aidaun suwimka suwak Israel aents aidaunak kuitama nunú.
Juju aatus nagkaemakmatai amina atueka takataijum aina nunú ashí tajutuawag tikishmag segatuinak: ‘Aentsjum aidau ashí yajuakam wetajum’, tujutiagtatui. Untsu nuna tujutainachkuig wechattajai”, tiuwai. Nuna tusa faraógka pujusa inamtaijin pujau Moisés kajeka jiinkiuwai.
Nunikmatai Tuke Pujuu Moisésan chichajak: “Faraógkak tusa tamash antugtamkashtatui, nuniakush wi aan senchi ishamain aidaun ashí Egipto nugkanum iwainagtatjai”, tiuwai.
Tuja Moisés Aarógjai faraógkan nunú ishamain aidaun ashí iwaintukui. Dutikamash faraógkak Tuke Pujuu antakchau emamu asa, Israel aents aidau Egipto batsatunak jiinjati tusag idaisachui.
Moisés Aarógjai eke Egipto nugkanum pujaun Tuke Pujuu chichajak:
“Juju nantu taka juju atatui mijan nagkamnamu. Juju makichkish kajimattsuk puyatjusjum aneaku atatjume.
Nuadui ashí Israel aents aidau wi yamai tajim nunú ujaktajum: Juju nantutin tsawan diez tsawagtata duwi maki makichik múun uchigtin aidau uwig aishmag tsakatan, dutikachkush chivo aishmag tsakatan achiktinme.
Untsu ujumchik uchiji ajamu aidauk tikich múun uchiji ujumchik ajamujai ijunag makichik kuntinun maa maki makichik aentsush wajupaun yumainaita dutiksag tinamdaegak yuwatnume.
Nunú kuntinuk makichik mijan ajamu aishmag makichkish jamamtuchu pegkeg atatui. Duka uwig tsakat, nuniashkush chivo tsakatkesh atatui.
“Tuja nunú kuntin achikbau pujutta nunak, juju nantutin tsawan catorce tsawag agkuantai ashí Israel aents aidau maawagtatui.
Dutika maawag nuna numpen jukiag jega dita ijunag yuwawagtata nuna waitiji atin, numi jimag ajiamua nuna, nuigtu yakí minamua nujai ashí ukatkatnume.
Dutikawag nunú kashia nuaduik kuntinu neje pegka inajuamun dupa yapau yutai aina nujai, nuigtu pag levadurajai pachimtsuk inajuamujai yuwatnume.
Untsu kuntin aina nuna neje uduuk, nuniachkush painka inagkamuk makichkish yuwawaigpajum, ayatak pegka inajuamu yuwatajum. Tuja buuke, nawe, anentai, akapé aina dushakam pegka inajuajum yuwatajum.
“Untsu tsawaja yuwatnuk ukukigpajum, tuja neje ampinjamtaig jiinum apeatajum.
Tuja neje yuwakjumek shiig yapagmamajum, sapat wegamakjum, ushujutaijum takusa wajasjum waugsajum yuwatajum, wagki wi atumi ayamjukan uwemtikattajim nunú tsawan asamtai, mina emematjakjum tuke dutiksagmek yutinaitjume.
“Tuja nunú kashia duwi wi ashí Egipto nugkanum nagkaemakun uchi iwai egiptunmaya aidaunak ashí ijinattajai. Dutikakun kuntinu uchiji yama nagkamchaku petsakbau aidaunashkam ashí ijinattajai. Tuja egiptunmaya aidau apajuímtaiji aina nunashkam ashí tsaigkattajai. Ima wikitjai Apajuí Tuke Pujuunuk, tikichik atsawai.
“Tuja nunú numpai ukatkatajum duka atum tuu jeganum pujagme nuna iwainaktatui, nunú numpa wainkun atumnak agkan nagkaikittajime. Nuadui egiptunmaya aents aidaun wi ijintaish, atuminig makichik jamukesh atsuttawai.
“¡Juju tsawantak tuke kajimatkishtin atajum! Juju tsawantin ijunjajum mina emematjakjum tuke jiistamtinaitjume. Junak uchi akiinak wedaushkam tuke dutiktin agtinme.
Tuja tsawan catorcetin kuntin maa yuwattajum, duwi nagkamsajum siete tsawantai pag levadurajai pachimtsuk inajuamu yuwattagme. Nuadui nunú tsawantin nagkamas atumi jeminig makichkish levadurak atsuttawai. Tuja makichik aentskesh pagkan levadurajai pachimag inajua siete tsawan aina nunú tsawantin yuwauk, jiiki ajapeam atatui. Dutikamu asa Israel aents aidaujaig ijunjag pujuschatnai.
Tuja tsawan jiista nagkamnamua duik, ashí ijunjajum mina emematjitnaitjume. Tuja jiista amuebau tsawan sieteya duwishkam nunisjumek ashí ijunjajum mina emematjitnaitjume. Nunú tsawantinig makichkish atumi takatjumek takaschattagme, untsu atum yuwatin umiktatjum duke dutikattagme.
Nunú jiistaya duka, atum Egipto pujautigmin wi nunú tsawantai jiiktatjim nuadui tuke jiistamtin atajum. Junak uchi akiinak wedaushkam tuke dutiktin agtinme:
Juju yama nagkamchak mijan nagkamnamu nantu taka juju atatui pag levadurajai pachimtsuk inajuamu yutai, juka tsawan catorcetin aagkú nagkamajum; veintiunotin aagkú inagnattagme.
Siete tsawantai atumi jeminig levadura atsuttawai. Tuja siete tsawan aina nunú tsawantin pag levadurajai pachimja inajuamun yuwauk, Israel aentschaukesh, tuja Israel aents akushkam jiiki ajapeam atatui.
Nuadui pag levadurajai pachimja inajuamuk makichkish yuwawaigpajum. ¡Atum tuwi pujuttagme! nuniakjumesh nunú jiistatinig pag levadurajai pachimtsuk inajuamu yuwatajum”, tiuwai Apajuí.
Juna aatus Apajuí timatai, Moisés Israel aents aidau apuji múun aidaun ashí ijumag chichajak: “Wejum uwig aishmag tsakat achiktajum, tuja dutikachkugmesh chivo tsakatkesh achikjum maki makichik atumi jemin maatajum. Dutikawagmin nunú yuwaku Apajuí iina jiipag agkanmitkagmatta nunú tsawan Pascua jiistamawagmi.
Untsu numpak pinignum jukitajum, dutikajum ajak hisopo tutaya nuna titiji kupika jukijum, numpai uchupjajum waiti nujamkatin numi ajiamu aina nunú, tuja nuna yakin minamua nujai ashí ukatkatajum. Nunú dutikagmesh eke tsawatsaigkik makichkish jiinkigpa.
Egiptunmaya aents aidau uchiji iwai aidaun ijituatatus Tuke Pujuu nagkaemak waiti nujamtai jimag numi awa nunú, yakin minamua nujai numpai ukatkamun wainak ikaa nagkaemaktatui. Nuniak niina aentsji nayaimpinmaya magkagtina nuna atumi jeminig wayashti titatui. Nuadui atumi uchijum iwai aidauk makichkish jakachagtatui.
“Juju dutikatajum tujabi duka betek umiktin atajum, tuja atumi uchijum wegantu aidaushkam tuke dutiktin agtinme.
Apajuí nugkan anagtabauwa nuwi jegagmesh, juka tuke jutikin atinaitjume.
Tuja uchijum inimpainak: ‘¿Wagka jusha jutikaji?’ tusa inimpainakuig,
atum ayaakjum: ‘Juju kuntin tuké maag juka Apajuí niina aentsji makagtinun awemamu nagkaemak egiptunmaya aentsu uchiji iwai aidaun ijitak, Israel aents aidauti jenig waittsuk, ikaa nagkaemak ijipachua nunú anentaimtusa jutikaji’ titajum”, tiuwai. Aatus Moisés chichaka inagnakmatai, Israel aents aidauk ashí tikishmag pujusag Tuke Pujuun emematuidau.
Nunik wakitkiag, Tuke Pujuu Moisésan Aarógjai akatjamunak imatiksag betek umikajui.
Nuniamunum aehaet Tuke Pujuu aentsji nayaimpinmaya magkagtin nagkaemak egiptunmaya uchi iwai aidaunak, faraógka uchiji iwai apu atin tibau niina apaji pujusa inamtaijin pujujakua nuwi nagkamas, aents achikam chimpijun uchiji iwai aidaunashkam, tuja kuntinu uchiji yama nagkamchaku petsakbau aidaujaí ijinauwai.
Dutikamtai nunú kashia duwi faraón niijai atueka takataiji aidaujai, nuigtu ashí aents Egipto nugkanum batsamin aidauk nantajag shiig senchi buutuinak ashí egiptunmak pampaidau. Makichik jeganmakesh iwai iwaaku pujauk shiig atsusui.
Nunikmatai nunú kashia duwik, faraón Moisésan Aarógjai untsuka chichajak: “¡Shiyaktajum, nuniakjum Israel aents aidau ashí yajuaktajum, nunikjum atum timaujum dutiksagmek atumi Apajuíjum Tuke Pujuu ememattajum!
Nunika shimakjum atum mina segatmaujum duka dutiksagmek uwig aidau, baka aidau yajuakjum wetajum. ¡Nuniakjum minash Apajuí Tuke Pujuu segatjitajum!” tau.
Dutikainam ditashkam harina nanegbau levadurajai pachimjachbaun, harina namutaijai ijumag ditá jáanchjin pempeajag yanakiag jukiajui.
Dutikainak Moisés ditan akatjamunak imatiksag Israel aents aidauk egiptunmaya aidau wajiji jiju plata tutayai najanamu aidaun, orojai najanamu aidaun, tuja jáanch nugkutai aidaunashkam segaidau.
Dutikainam egiptunmaya aidauk ashí dita sumamunak imatiksag susajui, wagki Israel aents aidaun eme anentus diitnume tusa Tuke Pujuu dita anentain antinkamu asag. Dutika dita wajiji aidaunak ashí susag wajigtuchu juwakajui.
Tuja Israel aents aidauk yaakat Ramsés batsatu jiinag shiyakajui Sucot nugkanum. Tuja nuwa aidau, uchi aidau dekapatsuk ayatak aishmag wajiu maanimain aidauk dekapamak seiscientos mil aajakui.
Israel aents aidau jiinag shimuinakug uwig aidaun, baka aidaun, shiig kuashat yajuakajui. Nunik shimiagtai aents tikich nugkanmaya aidaushkam shiig kuashat ditajai ijunag shiyakajui.
Tuja Israel aents aidauk Egipto nugkanmak cuatrocientos treinta mijan batsamsaju ainawai.
Tuja cuatrocientos treinta mijan jegau ai, nunú tsawantaik Egipto nugkanum batsatu ashí jiinjaju ainawai.
Tuja Tuke Pujuu niina aentsji Israel aidaun Egipto nugkanum batsatun jiigtatus nunú kashia duwi ditan kuitamak wekaetau. Nuadui atakea duish Israela uchiji aidaush Tuke Pujuun emematuinak nunú kashia duwi kanutsuk tsawaidiagtin ainawai.
Tuke Pujuu Moisésan chichajak:
“Uchi iwai aina nunú midau agtin akaantugkata, wagki ashí Israel aents aidau uchiji aishmag iwai akiinuk, tagku yama nagkamchaku petsakbau aina nujai ¡ashí midau ainawai!” tiuwai.
Tusa tima Moisés nii wegantu Israel aents aidaun chichajak: “¡Atum Egipto nugkanum batsamsajum waitu batsatutigmin, Tuke Pujuu niina senchijijai juju tsawantin jiipaja nunú tsawan aneaku atajum! Nuniakjum nunú tsawantinig pag levadurajai pachimja inajuamuk yuwawaigpajum.
Atumek juju tsawanta juwi, nantu Abibtin jiinjume.
Atumi muunjum aajaku aina nuna Tuke Pujuu anagkuak: ‘Canaán aents, hitita aents, amorreo aents, heveo aents, Jebús aents aina nuna nugke shiig pegkeg, ajak shiig tsapau, tagkush shiig muumpaina nuna atumi uchijum aidaunak susagtinaitjai’ tiuwa nuwi ejetamawagmatai, batsamsagmesh juju nantua juwi ijunjajum Tuke Pujuu tuké ememattin atajum.
Tuja siete tsawantai pag levadurajai pachimtsuk inajuajum yutinaitjume, untsu tsawan sieteya duwi ijuntsajum Tuke Pujuu emematkujum jiistamattagme.
Siete tsawantai pag levadurajai pachimtsuk inajuamu yuwatajum, nunú tsawan aina nuaduik levadurak tuja pag levadurajai pachimja inajuamukesh atum pujamunmak shiig atsuttawai.
Tuja nunú tsawantin uchijum aidau chichagkujum: ‘Juka ii Egipto nugkanum waitkam batsatutin Tuke Pujuu jiipajua nunú anentaimtusa jutikaji’ titinaitjume.
Nunak Tuke Pujuu midau atinme tusa atumin uwegmin, dijaimin agatjamkau amainaitjum numamtuk asamtai, chicham umiktin agagbaun Tuke Pujuu umiktajum tujabauwa duka kajimattsuk aneaku atatjume. Wagki Egipto nugkanum waitkam batsatutigmin niina senchijin jiigmajaju asamtai.
¡Nuadui maki makichik mijantin tsawan mamikiamua duwi shiig aneasa ijunjajum Tuke Pujuu tuké ememattajum!
“Tuke Pujuu atumi muunjum aajaku aina nuna, tuja atumnashkam canaágnumia aents aidau nugken amastajime tusa anagtabauwa nuna amasmataig,
ashí uchi iwai aishmag akiinaidauk, kuntinu uchiji yama nagkamchak aishmag petsakbauwa nujai Tuke Pujuu idaitustajum, wagki duka niinu asagmatai.
Tuja uwija uchiji aishmag atsugtamkuig, burro yama nagkamchaku petsakbauwa nunú maatajum. Untsu uwig tsakat ajutjamkuig, tuja chivo tsakatkesh ajutjamkuig, nunú Tuke Pujuu suwakjum burrok mautsuk idaisatajum. Tuja atumi uchijum aishmag iwai aidau Tuke Pujuu sumaina nunú tikich waji anentag Tuke Pujuu suwakum uchijum uwemtijatajum.
Tuja tikich tsawantai uchijum inimpak: ‘¿Wagka jusha jutikame?’ tujamkuig, ame ayaakum: ‘Ii aidauti Egipto nugkanum batsamsa inaku waitkatai batsatutin Tuke Pujuu niina senchijin jiigmag agkanmitkagmauwa nunú tsawan asamtai jutikaji.
Tuja faraón antakchau wajas iina jiipatan dakittai, Tuke Pujuu egiptunmaya uchi aishmag iwai aidaun, kuntinu uchiji yama nagkamchaku petsakbau aishmag aidaujaí ijituawa nuadui, kuntin yama nagkamchak petsakbau maa apeaku Tuke Pujuu emematji, wagki jutii uchiji aishmag iwai aidau jatsuk uwemkaju aina duwi.
Nuadui kuntin iinu atin kuntunum, dijainum agatjamu amaina numamtuk atum kuntin maa apeamua nunú tuké anemtijamsagke atinai, atum Egipto nugkanum pujautigmin Tuke Pujuu niina senchijin jiigmajajua nunú’ ”, tiuwai Moisés.
Nuadui dekas jinta uwegshun tentea wea nuni nayants kajis ain tutaya aatus wetinme tiuwai. Nuadui Israel aents aidauk Egipto nugkanum batsatu jiinag shimak, suntag maaniatatus shimumaina imaanik shiyakajui.
Nunik wenak Moisés José ukunchin jukiuwai. Nunak dutikauwai wagki José iwaku pujusa niina patayi Israel aents aidaun chichajak: ¡Apajuí atumnak jiigmajagtin ainawai; dutijamainakuig mina ukunchjuk ukutsuk jukitin atajum! tibau asag.
Nunikag nugka Sucot tutainum batsatu jiinag uwegshunum jegantatak, Etam nugkanum jegawag aakmajag batsamsajui.
Tuja tsawai dita shimamunum nuna emtin Tuke Pujuu yujagminum pachitkau eemak wejakui, untsu kashi jii kegaunum pachitkau eemak wegau, nuna diisag tsawaish, kashish shiyaktinme tusa.
Tuja tsawai shimiagtaik yujagkim awaantamu eemak wajantun wejakui, antsag kashi shimiagtaishkam jii keeka eem wajantun wejakui.
Israel aents aidau Etam nugkanum batsatai, Tuke Pujuu Moisésan chichajak:
“Israel aents aidau ujakta, waketug Migdol nugka nayantsajai niniaku awa nuna ejapeen yaakat Pi-hahirot tikich yaakat Baal-zefonjai awa, nujai niinis nayantsanum uwet aakmag batsamsatnume.
Faraón anentaimas: ‘Israel aents aidauk wajuk wetinmeki nunak dekainatsui. Nuadui, auk uwegshunum wagaja yujatai’ titatui.
Tuja atumin pataetugmaktinme tusan wi niinak ataktu antakchau awajsattajai. Dutika ai pataetugmakui, niina, tuja niina suntaji aidaujaí wi mina senchijun iwaintuktatjai. Dutika ai egiptunmaya aidauk, wi Apajuí Tuke Pujuu tutayaitag nuna dekajuawagtatui”, tiuwai. Tusa tiajam Israel aents aidauk Tuke Pujuu tibaun betek uminak nuwi aakmajag batsamsajui.
Nuninai faraógshakam Israel aents aidauk shiyakaje tabaun dekauwai. Nunik niijai atueka takatai aidaujai awake anentaimag kajekag chichainak: “¿Wagka Israel aents aidau iina takagtamainak batsatush jiinag shiyaktinme tusaish timaji?” tuidau.
Tusag, carro maaniaku wetai aidau umiktajum tusa faraón timatai, imatiksag umikajui, dutikawagmatai niina suntajin ijumjauwai.
Dutika seiscientos carro dekas pegkeg aidaun yajuak, nuigtushkam egiptunmaya carro aidaunak ashí yajuakag nuwi maki makichik suntaja apuji aidau pekamiag shimutkajui.
Tuke Pujuu faraógka shiig antakchau awagsauwai, dutikamu asa Israel aents aidauk Tuke Pujuun senchijijai jiinag shimuidaun dekainayatak pataetukajui.
Nuninak ashí suntag aidauk, carronum, caballonum aatus pataetukag, nayantsanum uwet yaakat Pi-hahirot tikich yaakat Baal-zefonjai niinis awa nuwi aakmag batsamtatman amainaidau.
Nuna wainkag, Israel aents aidauk shiig senchi ishamkajui, nuninak Tuke Pujuu ayamjutpakti tusag segaidau.
Nuniayatak Moisésan chichajuinak: “¿Egipto nugkanmak ukumataig atsau asamtaig, imajui uwegshunum jinatnume tusamesh jiijatjamum? ¿Wagka jusha jutikagtame? ¿Wagka Egipto nugkanum pujajinish jiijatkimume?
Juju aneasa Egipto batsamsa chichaaku: Idaikagtustajum waitiakuish egiptunmaya aidau takajuinaku batsamsagmi ¿tichamkaijim? ¿Nunisaik batsatkuik, imajui uwegshunum jinumainkaitag?” wajaidau.
Imatiagtai Moisés ditan ayaak: “¡Ishamkagtutsuk anentaim ichichiagtajum! ¡Nuniakjum Tuke Pujuu iina ayamjutpak dutikatta nunú wainkatajum! Yamai atum egiptunmaya aidau wainjum duka ataktu awagkigmek wainkashtinaitjume.
¡Atumek uyumakaigpa, Tuke Pujuu iina ayamjutpak maaniattawai!” tiuwai.
Tusa tutai Tuke Pujuu Moisésan chichajak: “¿Wagka minash yainkata tusamesh segatme? ¡Anui wajasam mina segatú wajatsuk Israel aents aidauk weajum antsagmek wetajum tita!
Tuja ¡ame ushujutaijum takakam nunú takuim nayantsanmanini awentata! Dutikawamin nayants jimaituk kanaka ejapeen buku wajastatui, nunikmatai Israel aents aidau bukunum katiagtinme.
Wi egiptunmaya aidaunak antakchau ema ai pataetugmakagtatui. Nuninakui ashí nii suntaji, carroji, caballoji aidau minina nuna ijinkun mina senchijun iwainaktatjai.
Nuna dutikamtai ¡egiptunmaya aents aidauk dekajuawagtatui dekas wi Apajuí Tuke Pujuu tutayaitag nuna!” tiuwai.
Nuna tusa inagnaig, Apajuí ángel tumain nayaimpinmaya Israel aents aidau shimamunum yujagminum pachitkau eemak wegau ukuunum juwakui, nunitai yujagmishkam antsag ukuunum asauwai.
Nunú yujagkim egiptunmaya suntag aidau shimamunum nuna emtin wajantui, nuniaig suwe wajasui, untsu Israel aents aidau shimamunmak yujagkim etsantug tsaaptin wajasui. Nuadui nunú kashi aajakua duik Israel aents aidaunak amaigkachaju ainawai.
Nuninai Moisés niina uwejen nayantsanmanini awentauwai, dutikamtai etsa minitaiya nuwiyan Tuke Pujuu makichik kashi shiig senchi dasenmitkakui. Imatika umpuamu asa nayantsak jimaituk kanakui. Aatus Tuke Pujuu nayantsa ejapeen buku awagsauwai.
Nunik nayants ejapeen buku wajasa, mai yantamenig yumik muja iman wajas ai, Israel aents aidauk utsanawag katiajajui.
Nuniagtai faraógshakam niina suntaji aidaujai carro maanitai aidaunum, caballo maanitai aidaunum pekamiag, pataetukag nayants buku wajasbaunum utsanawag ejapeantajui.
Tuja aents maanitan yacha aidau Israel aents aidaun pataetukag shimuidau. Nunik shimuinai tsawamunum Tuke Pujuu Israel aents shimamunum eemak yujagminum tuja jii kegamunum wejakua nunú egiptunmaya aidaun ayampatua diisui. Dutikam ishamainak utujimkag waugtuinak wechamin wajasajui.
Tuja carro kagketaiji aidaushkam kushatuk ukuinidau. Nuniagtai juwimainchau dekapenak untsumaidau. Nuninak ditak pempeentunikiag chichainak: “¡Auk Tuke Pujuu Israel aents aidaun ayamjak jutijai maaniak jutijamui, dekas pisajagmi!”, tuidau.
Tusa imatiagtai Tuke Pujuu Moisésan chichajak: “¡Uwejum nayantsanmanini awentata, dutikamin yumi waketak egiptunmaya aents aidaun, ditá carroji aidaun, caballoji aina nujai yutua ijinati!” tiuwai.
Tama Moisés niina uwejen nayantsanmanini awentauwai. Dutika uwejen awentamtai, nayants ejapeen buku wajas auk, tsawak yaunchuk aajakbaunak imanisag piyag asauwai. Tuja egiptunmaya aents aidauk pisagtakama nayantsanmak egkemkajui. Aatus Tuke Pujuu egiptunmaya aidaunak nayantsanum aepá ijinauwai.
Nuadui nayants yaunchuk aajakbaunak imanisag weak faraón niina suntaji aidaujai carro aidaunum, caballo aidaunum, Israel aents aidaun pataetukag nayantsanum utsaadau aidaunak ashí yutua ijinauwai. ¡Tuja faraógkan suntaji aidaunmayag makichkikesh uwemjachui!
Untsu Israel aents aidauk nayants buku wajasa, mai yantamen yumi muja iman wajas aunum ditá eemak, shiig katiajaju ainawai.
Aatus Tuke Pujuu Israel aents aidaunak egiptunmaya aents waitkam batsatun ayamjuk uwemtikjauwai. Dutikamu asag nayantsa tugkitken yujakma egiptunmaya aents jinaun nayants tsukatak tugkitak anugkam batsatun wainkajui.
Nuna Tuke Pujuu imatika niina senchijin egiptunmaya aidaun ijinamun wainkag, Tuke Pujuun eme anentus diidau. Nuadui ima Apajuíyaig kajinas anentaimainak, niina inake Moisésnashkam dutiksag kajitus anentaimtuidau.
Tuke Pujuu ayamjuka uwemtikjam, Moisés nii wegantu Israel aents aidaujai Niina emematuinak juna aatus kantamawajui: “Tuke Pujuun, eme anentsan kantamjuatjai, wagki niina senchijin ashí depetmak, shiwag caballojin entsatkau aidaun nayantsanum ijinau asamtai.
Tuke Pujuu minak senchimtijawai, niyai mina ayamjumataijuk, nuadui wika niina kantamjajai. Niiyai dekas mina Apajuíjuk, nuadui shiig aneasan ememattatjai. Niiyai dekas mina apajun Apajuíji, nuadui wika tuke niina etsagjatnaitjai.
Tuke Pujuuwa nunuwai dekas maanitan yachak. Niina daajig dekas Tuke Pujuu tutayai.
“Faraógka carrojinak, ashí niina suntaji aidaujai, nuigtu suntaja apuji dekas yacha etegjamu aidaunashkam Tuke Pujuu nayantsanum aepá ijinae.
Nuadui ditak nayantsa kunajin shiig initak kayajai betek tepeawaje.
“Chah, Tuke Pujuuwah, amina senchigmijai iina shiwaajig ijinamume,
Amina senchigmijai, shiwaajum aidauk depetnaitme. Iman asam ame kajekbaugmin chijichi kagaku apemaina numamtuk ijina emegkagmaume.
Ame dase awemamu nayantsan umpui jimaituk akankae. Dutikamu asa yaakat peejamua iman wajasmae. Nayantsa initkenish yumik buchittsuk asae.
Iina shiwaaji anentaimas: ‘¡Pataetukagmi! Dutika amainagkaja ijinku wajiji yajutka tinamdaekagmi’ tiaje.
Tujash ame dase senchi dasenmikakam nayantsa ejapeen aepá emegkakmaume. Nuadui plomo ajugkam tepegama numamtuk tepeawagmae.
“¡Chah, Tuke Pujuuwah! ¡Aents aidau apajuímtaiji aina duka kuashtai! ¿Tujash amejai betek amainush tikichish aintash? ¡Ima ameketme pegkejam muunmek! ¡Ameketme ashí senchigtinmek! ¡Ameketme wainchatai aidau ishamain iwainam ibaumek! ¡Ameketme ememattaimek!
Amina senchijum iwainakume, dutikawamin nugka ujani egiptunmaya aidaunak kujag emegkaje.
Amek amina aentsjum aidau shiig senchi aneau asam, amina senchigmin uwemtikjaume; nuadui amina senchigminig uyunkagtusam ekagtame nugka pegkeg anagkagtuawaitam nuwi jegatnume tusam.
Juna aents tikich nugkanmaya aidau antukag senchi ishamainak kujainiagtatui; tuja filisteo aidaushkam sapigmainak najaimaku wajukmaina numamtuk tuni tunija iyainiagtatui.
Tuja Edom nugkanmaya suntaja apuji aidauk, ishamkag wakan wajasagtatui. Tuja Moab nugka apuji aidaushkam ishamainak kujainiagtatui. Nuninai Canaán nugkanum batsamin aidaushkam ishamkag wainkauch dekapmamiagtinai.
¡Chah, Tuke Pujuuwah, aatus sapigmainak anentaimjatnume! Amina senchijum iwainam juna dekainak kaya buchitmainchauwa nunin wajastinme, nunikmatai amina aentsjum ame uwemtijamu aina juka ame nugka anagkuawaitam nuwi shiig utsaanatnume.
¡Chah, Tuke Pujuuwah, jukagtukim aminu atin muja etegkamua nuwi pujustinme tusam ejekagtuata! ¡Ame nuwi pujustinme tusam etegkauwaitme, tuja duka amina jem ame pujustin emtikam umikuitme!
Faraógka carroji maanitai aidaunum, caballo maanitai aidaunum suntag aidau pekamiag nayants buku wajasmatai utsaanawag shimuidaun, Tuke Pujuu yumin awakeak yutua emegkajui. Tujash Israel aents aidauk bukunum shiig katiajajui.
Nunikagmatai Tuke Pujuu chichamen etsegtin María, Aarógka umayi, panderetan juki awatak kantamtai, ashí nuwa aidauk ditashkam panderetan awaituinak nantsemaidau.
Imaniagtai María ditajai ijunag kantamak: “¡Tuke Pujuu eme anentsajum kantamjuatajum, shiwag caballonum maanin aidau entsatkau minidaun nayantsanum aepá ijinak depetmaku asamtai!” waja wajas kantamu.
Nunik shima shimakua yumi aunum jegawajui, tujash nunú yumik yapau asamtai uwagchajui. Nuadui nunú nugka daajinak “Mará” adaikajui.
Nuadui Israel aents aidau, Moisésa kajejuk pegkegchaun chichajuinak: “¿Yamaish iish wajig uwagtaji?” tusa imatjuinau.
Imatjuinam Moisés Tuke Pujuu yainkati tusa segauwai. Tusa segam, Tuke Pujuu Moisésan inaktusui numi uchuchiji wajaun. Nuna Moisés tsupik juki yuminum ajugkui, dutikam yumi sakam pegkeg wajasui. Tuja nunú nugkanum Tuke Pujuu ditan dekapsauwai, dutika nuadui dita chicham umikagtinun susauwai.
Dutika chichajak: “¡Wi Tuke Pujuu atumi Apajuígmetag nunú tabau puyatjusa antukjum wi wakegamu takakjum, chicham umiktinun wi amasuitjim nunú betek umiakjuminig, egiptunmaya aidaun jata awetiuwaitag dutikanuk atumnak makichkish awetishtatjime! ¡Witjai Tuke Pujuu atumi etsagaumainnuk!” tiuwai.
Tusa tiajam shimui shimuinakua Elim tutainum, doce yumi pukuni jiinu, nuigtu setenta palmera aidau ijununum jegawajui, nunikag pukuni jiinainamunum ayaumas aakmajag batsamsajui.
Israel aents aidau Elimnum batsatu ashí jiinag juwakiag shima shimakua Elim muja Sinaíjai niniaku awa nuwi uwejush Sin tutainum jegawajui. Nunak egiptunmaya jiinjauwa duwi nagkamas makichik nantu asa jegawajui.
Nunú uwegshunum Israel aents aidau Moisésan Aarógjai chichaman patatuidau.
Tusa chichainak: “¡Atumek nujantai jinatnume tusajum juju muja juwi itajatuaugme! ¡Awi batsamsaik waitiakuish, neje ollanum bete painka inagkamu shiig yuwa ejemaja pujuyaji, dekas Egipto nugkanum pujajinig Tuke Pujuu ijipati tumainus tichayagtai!” wajaidau.
Imatiagtai Tuke Pujuu Moisésan chichajak: “¡Dita yuwatnunak nayaimpinmayan yumijai betek wi yutumtijattajai! Dutika ai makichik tsawantai yuwatnujin juuktinme. Nuadui dekattajai yaki dekas wi dutikatajum taja nunash betekash umikat, tuja yaki umikchat nunashkam.
Untsu tsawan seisa duwi yuwatin juwakjumek, jimag tsawantai yuwatin asamtai, makichik tsawantai yuwatin juuttajum aan kuashat juuktatjume”, tiuwai.
Tusa tima Moisés Aarógjai Israel aents aidaun ujainak: “Yamai agkuantai dekattagme, atum Egipto nugkanum batsatutigmin Tuke Pujuu jiipagmaya nunú.
Atum chicham patatjum nuna antugtamkaje. Nuadui kashin kashikmas niina imanjin iwaintugmaktata nunú wainkattagme. ¿Wagka atumesh jutiish augmatkagtagme? ¿Iikaitag atum atsumamu sumainti?”
Tusa ataktu Moisés chichaak: “Atum yuwatnun Tuke Pujuu nejen ajum aagkú amastatui, untsu kashikmas pagkan shiig kuashat amastatui. Nunak dutikattawai atum chicham patatbaun antugtamkau asa. ¿Iish ya ainaji? Atum chicham patatkagtajum duka jutiik tukagtatsjume, Tuke Pujuu patatku tajume”, tiuwai.
Nuna tusa Moisés Aarógkan chichajak: “¡Israel aents aidau ashí ujakta Tuke Pujuu emtin ijunjatnume! Nunikag antuktinme dita chichaman pataina duwish, Tuke Pujuush wajintig”, tiuwai.
Tusa tima Aarón Israel aents aidaun ijumag chichaak wajai, uwegshunmanini niimsatakama, yujagkim winchamtinnum Tuke Pujuu wantintatman wainkajui.
Nunú yujagminmaya Tuke Pujuu Moisésan chichajak:
“Israel aents aidau chichaman pataina nuna antukjai. Nuadui juju aajam dita aidau ujakta: ‘Ajum agkuantai neje yuwattagme. Untsu kashikmasjum pag shiig kuashat yuwattagme tujamui. Aatus dekawagtatui wi Apajuí Tuke Pujuu tutayaitag nuna’ tawai”, tiuwai.
Tusa timatai nunú tsawantin agkuantai aakmaja batsatbaunum codorniz shiig kuashat kaunauwai. Nuniku ai kashikmas yumi sajatuk nugkan uchupkauwai.
Nunú yumi sajatuk nagkaemakmatai jiinkiag diikma jegashik dukanum ekemag aama numamtin tujash katsujam, uwegshunum nenentu yaijuch aidau eketag weajun wainkajui.
Nunikag nuna dekainachu asag tudayinak: “¿Jusha wajimpaya?” Tiagtai Moisés ditan ayaak: “Junak Tuke Pujuu pagkan yuwatnume tusa amasa nunuwai.
Juna amaak aatus tujamjume: Maki makichikitijum wajupa yumainaitjume nunú betek jukitajum, tuja wajupa aents jeminish pujuinawa nunú dekaapajum maki makichik aentsdau ichinak jimag litro yajatainum aimkajum jukittagme tujamjume”, tiuwai.
Tusa tima Israel aents aidauk dutiksag juukajui; tuja nii ima dukap juwai tikich ujumak juwaushkam asajui.
Dutik jukitajum tibaunak betek jukiaju asagmatai kuashat jukiuwa nudaush ampinjachui, tuja ujumchik jukiushkam etagagchajui. Maki makichik dita wajupa yuwawagtatua nuna betek dekapa jukiajui.
Dutikawagmatai Moisés ditan chichajak: “¡Makichkitigmekesh kashin yuwatnuk ampigjumek ukukigpajum!” tiuwai.
Tusa tibau aig Moisésnak antugtsuk, kashin yuwami tusa ampijag ukuidaushkam asajui, tujash duka aka pimutkam kauja mejedau. Nuna dutikawagmatai Moisés ditan kajegkauwai.
Duwi nagkamas maki makichik dita yuwatnujin kashi kashinig yajumainau. Tuja etsa etsantak sukuam yumimea megkagu asamtai, kashikmas jiintujag yajumajaku ainawai.
Untsu tsawan seistinig jimag ichinkanum aimak yajumainau. Dutikiagtai Israel aents aidaun apuji aidau Moisésan jegajuawag ujaidau.
Tama Moisés ditan chichajak: “Aunak Tuke Pujuu dutikatnume tusa timae”, tiuwai. Nuna tusa: “Kashin tsawan ayamtai atinun, Tuke Pujuu etegkamu tsawagtin asamtai, inagmain akuig yamaik inagkatajum, tuja ukuumain akuishkam yamaik ukuukatajum. Untsu yumain ampinjatta duka kashin yuwatin ukuktajum”, tiuwai.
Aatus Moisés tibaunak imatiksag yutai ampinjaunak kashin yuwatnujin ukukiajui. Tujash nunak akakesh ikiachui, tuja mejetnakesh mejeachu.
Nuadui Moisés ditan chichajak: “Atum yau ukukbaujum nunú yamai yuwatajum. Juju tsawanta juka Tuke Pujuu etegkamu ayamtai tsawaje. Nunin asamtai, ¡juju tsawanta juwi yutai agá ayauk wainkashtatjume!
Nuadui ayatak seis tsawanta duwi atum yuwatnuk juuktatjume. Untsu tsawan ayamtai Tuke Pujuu etegkamua nunú tsawantinig yutai juwamuk atsuttawai”, tiuwai.
Tusa tiu aig, tsawan ayamtai tsawagmataish jiinki egaidaush asajui, tujash makichkish wainkachajui.
Nuniagtai Tuke Pujuu Moisésan chichajak: “Wi atumi jintinkun, juju umiktajum timajim dusha ¿wajupa chichagkama atumesh umiktatjume?
Tibau asa Israel aents aidauk nunú tsawan jegatai ayamaidau.
Israel aents aidau yutai kakekaun juujaku aina duka shawi jigkayiya numamtin, niime puju; dapa yumiji pagjai pachimjamu yumimitu pegkejan kugkuwama iman aajakui. Nuna Israel aents aidau adaikau ainawai “maná”.
Tuja duwi pujus Moisés tiuwai: “Tuke Pujuu juna aatus chichaak: ‘Atum Egipto nugkanum batsatutigmin wi jiija yajuakan uwegshunum yutain amasuitag nuna atak atumi uchijum akiinak wedaush wainkagtina nunú maná makichik ichinkanum aimkajum ukustajum’, tujamjume”, tiuwai.
Nuna tusa Moisés Aarógkan chichajak: “Makichik ichinkanum maná aimkata, dutikam jega pegkegma nuwi awayam Tuke Pujuu emtin apusata, atak atumi uchijum wegantu agtina dusha wainkagtin atinme”, tiuwai.
Tuke Pujuu Moisésan tibaunak imatiksag Aarón maná ichinkanum chimpiamun juki, chicham umiktin agagbau arcanum egkeam aunum ejegan nujai niimtikas apusauwai.
Israel aents aidauk ima manának yusag cuarenta mijan yujasui, ima nunak yusa yujasag jegawajui Canaán nugka nagkatkamunum.
Israel aents aidau manán dekapainakug jimag litro dekapatai “gomer” tawa nujai dekapajaku ainawai. Tuja “efa” tawa nunú aajakui veinte litro dekapatai.
Israel aents aidau uwejush Sin tutainum batsatu ashí jiinag diipas jintá kanui kanuinakua Tuke Pujuu chichamen antujus Refidim nugkanum jegawag aakmajag batsamsajui. Tujash yumi dita umumainuk atsujakui.
Nuadui Moisésan jegajuawag chichajuinak: “¡Yumi sukagtusta uwajagmi!” tusa imatjuidau. Tusa imatjam Moisés ditan chichajak: “¿Wagka minash segatjume? ¿Wagka Tuke Pujuu senchigtuchua nunin chichagkugmesh ekajeagme?” tau.
Tujash Israel aents aidauk senchi kitamaidau asag Moisésan kajejuk chichajuinak: “¿Wagka Egipto batsamsatnume tutsukesh jiijatjamiume? ¿Uchiji aidaujaí, tagkuji aidaujaí kitakai jinaati tusamek jiijatjamium?” wajaidau.
Imatiagtai Moisés Tuke Pujuun segaak: “¿Utugkattaja juju aents imatjutuina nunash? ¡Jukea akug kayai tuku tukujuinakua mantuawagtatui!” tau.
Tama Tuke Pujuu Moisésan ayaak: “Israel aents aidau ashí yajuaka weakum ditá apuji múun aina nunú ujumak jukim emka wetá. Nuniakum ame namak awatiuwaitam nunú ushujutaijum jukita.
Tuja wika muja Horebnum kaya awa nuwi dakastatjame, nuwi taam ¡nunú kaya awatta! dutikamin yumi jiinkittawai. Nunikmatai ashí aents aidau uwagtinme”, tiuwai. Tusa tima Moisés Israel aentsu apuji múun aidau wainainamunum kayan awatiuwai.
Tuja Israel aents aidau yumi atsutai Tuke Pujuu emtin kajekag Moisésan pegkegchaun chichagkaju asagmatai, nuna nugka daajin adaikauwai “Meribá”. Tuja nuigtushkam adaikauwai “Masá”. Nunak Israel aents aidau chichainak: ¿Dekas Tuke Pujuush jutijaish pujawash? tusag utujimkaju asagmatai tuu adaikauwai.
Israel aents Refidim batsatun Amalec aents aidau ditajai maaniawagtatus shimutkajui.
Nuniagtai Moisés Josuén chichajak: “¡Aents aidau etegjam Amalec aents aidaujai kashin maaniata! Nuniamin wi mujanum wakan ushujutain Apajuí sujusbauwa nuna takusan pujuttajai”, tiuwai.
Tusa tima nuna betek umiak, Amalec aents aidaujai maaniatatus jiintukiuwai. Nuniai Moisés, Aarón, nuigtu Hur aatus muja titijin wakajui.
Nuwi waka batsamas Moisés uwejen yakí takutai, Israel aents aidauk Amalec aents aidaun depetuidau, untsu uwejen awaktai, Amalec aents aidau Israel aents aidaun depetuinau.
Moisés niina kuntuji yawetai awakeau asamtai, kaya jukiag apujtusam nuwi ekemsauwai. Nunikmatai Aarón, Hurjai Moisésa kuntujin mai takujiag emetjuawajui. Dutikam nunisag pujai, etsashkam akaikiuwai.
Nuadui Josué niina aentsji aidaujai Amalec aents aidaun depetuk amukui.
Dutikamtai Tuke Pujuu Moisésan chichajak: “¡Juju maaniamua juu pachisam papiinum agagta, ajumaish kajimatkishtin ati! Tuja Josué ujakta, Amalec aents aina nunak wi ashí ijinan emegkagtatjai”, tiuwai.
Tusa tima Moisés nuwi kaya yajuak ijumag altaran najana nuna daajin “Tuke Pujuu Nisi” adaikauwai. Nunak “Tuke Pujuuwai, bandera jiikbaujai betekmamtin depetmata sukagtinuk” taku tawai.
Israel aents aidau Egipto nugkanum batsatu jiinjau aina duwi nagkamas, kampatum nantua nuna achiak, makichik tsawan tsawajua nunú tsawantin muja Sinaí nagkatkamu uwegshunum jegawajui.
Tuja Sinaínum jegawajua nunak Refidim batsatu juwakiag jegawajui. Nunikag nuwi mujá ijus uwegshunum aakmajag batsamsajui.
Nuwi pujus Moisés Apajuíjai chichastatus mujanum wakauwai. Nunikmatai Tuke Pujuu nunú mujanmaya Moisésan untsuka chichajak: “Jacob tikich daaji Israel aajakua nuna uchiji wegantu Israel aents aina nunú ujakta:
Egiptunmaya aents aidaun wi itugkauwaitja duka atumek shiig wainkauwaitjume. Tuja wi atumin, ukukui niina nanapen uchiji aidaun pataja yajumaina numamtuk kuitamkan wi pujag juwi ikaunmajim dushakam shiig dekagme.
“Tuja ashí nugka aina duka ashí aents aina nujai midau ainawai. Nunin aig wi atumin mina aentsug atinme tusan etegkauwaitjime. Nuadui wi chichaman tajim nunú antukjum umiakjumek atum dekas atatjume mina aentsug tikich aents aina nuna nagkaesau.
Atum Israel aents aidautigmek dekas sacerdote aidau ima wi wakegamunak takagtin aina nujai betek ima wi wakegamuk takau atatjume. Juna wi taja juju Israel aents aidau ujakta”, tiuwai.
Tusa tima Moisés wakitki jegaa, Israel aentsu apuji múun aidaun untsuka, ijumag ashí dita antuinamunum Tuke Pujuu tita tibaunak betek etsegkauwai.
Tusa timatai dita shiyakag Israel aents aidau batsatun ujakajui. Dutikawajam ashí betek aimainak: “¡Tuke Pujuu tujama duka ashí umikagmi!” tuidau. Tusa tiagmatai Moisés nuna dutiksag Tuke Pujuun ujakui.
Tusa ujakam Tuke Pujuu Moisésan chichajak: “Nijah, wi amejai chichamun aents aidau antukag, dekaskeap tawa tusag, tuké antugtamin atinme tau asan, yujagminum pachiinkan wantintuktatjame”, tiuwai. Tusa timatai, Moisés Israel aents aidau tibaunak imatiksag ataktu awagki Tuke Pujuun ujakui.
Tusa ujakam Tuke Pujuu Moisésan chichajak: “¡Wakitki jegaam aents aidau ujakta! Yamai, tuja kashinchakam ashí shiig umintsatnume, mina emematjiagtin asag. Nuninak jáanchjin nijaktinme,
nunikag shiig uminas batsatai, tsawan kampatuma duwi aents aidau ashí waituinamunum muja Sinaínum akaikittajai.
“Nuniktin asamtai, aents aidau muja adijkainum dita ijuntsatin mamiktuata: ‘¡Mujanmak wakaigpajum, tuja nuigtush mamikiamua nuwig nagkaemakigpajum! ¡Antiitkesh antigkaigpajum! Nuna antiauk jakattawai’, tita.
Untsu makichik aentskesh, tuja kuntinkesh nuna dajagtata duka achikaigpajum ayatak kayai tukua tukuakuajum maatajum. Untsu dutikachkugmesh nagkiikesh maatajum. Duka kuntin akush, aents akush tuké dutika maam atatui. Untsu uwija kachuji senchi umpuamun antuinak mujanmak wamain ainawai”, tiuwai.
Tusa tima Moisés nunú mujanmaya wakitki, Israel aents aidau batsatbaunum taa chichaak: “¡Umintsatajum Apajuí emematiagmi!” tusa tiajam, ditashkam shiig umintsajui.
Nunikagmatai Moisés ditan chichajak: “¡Kashin pujus tsawak Tuke Pujuu wantintugmaktin asamtai, nuwemjaig tsanitsuk umintsajum dakamsatajum!” tiuwai.
Tusa tiyajam, dakamainak batsatai, tsawan kampatuma nunú tsawamunum kashikmas ipamat ishamain wajau, imaniak peemshakam senchi peetu. Imaniamunum nunú mujanum yujagkim suwe wajas aunum, uwija kachuji umpuamu shiig senchi shinaun antukag, Israel aents aidau aaknum batsatuk shiig senchi ishamak kujainau.
Imaniagtai Moisés ditá aakjin batsatun jiija yajuak Apajuíjai igkumtikatatus muja najatamunum ijumjauwai.
Nuninai nunú mujanum jii kegaunum pachitkau Tuke Pujuu akaikiuwai. Nunikmatai muja Sinaík ashí bukuitau. Nuadui nunú mujak aja apeam esaak bukuituwama imaniau. Imaniai nunú mujak shiig senchi uuju.
Tuja uwija kachuji shinamushkam Apajuí mujanum taattak minitai nuni senchi shinau. Tuja Moisés aujam, Apajuí ayaamuk ipamat wajukeama imatu.
Aatus Tuke Pujuu nayaimpinmaya muja Sinaí titijin yaki tauwai. Nunik taa Moisésan wakata tusa untsukui. Tusa untsukam Moisés wakauwai.
Nunikmatai Tuke Pujuu chichajak: “¡Wakitkita, nunikam aents aidau ujakta dita ijuntsatin mamiktuamua nuna nagkaiki mina diigsatatus wakainmegka! Nuna nunidauk jakagtatui.
¡Tuja sacerdote minai tamain aina dukesh junisagkek tantainmeka, dekatkauk pegkeetnume! Nuninachkug ditashkam jinumain ainawai”, tiuwai.
Tusa tutai Moisés Tuke Pujuun ayaak: “Aents aidauk juju muja juwig wakachagtatui. Wagki juju muja duka aminu pegkejam asamtai, nuwi aents aidau wakainum tusam, dita ijuntsatin muja najatamunum mamiktuata timaum duka betek uminkae”, tiuwai.
Tutai Tuke Pujuu Moisésan chichajak: “Wakitkim jegata. Nunikam Aarógjai wakata. Untsu sacerdote aina duka Israel aidaujaig nugka mamiktuamua nuna nagkaikiajag wi pujag juwig makichkish wakainmegka. Nuna nuninakug wi ¡suwimka susa ai jinawagtatui!” tiuwai.
Tusa tima Moisés wakitki jegaa Tuke Pujuu tibaunak imatiksag Israel aents aidaun ujakui.
Apajuí chichaak juna aatus ashí tiuwai:
“Witjai Tuke Pujuu atumi Apajuígminuk. Wi atumnak Egipto nugkanum inaku waitkatai batsatutigmin jiijuitjime.
“Tikich aina duka makichkish apajuímawaigpajum.
“Tuja yakiya, nugkaya, namaka initkenia aina duka makichkish dakumka najanagmek emematigpa.
“Nunú aidau eme anentsajum Apajuíjai betek anentaimtu yujaigpajum. Witjai Tuke Pujuu Apajuí atum emematin ainajum duka. Wika Apajuí akasmauwaitjai. Nuniau asan aents aidau mina dakitjuinak pegkegchaun takaina nuna suwimka suwakun, nuna uchiji aidaunash, tijaji aidaunash, ama tijaji aina imanuiyanash suwimkan suwaitjai.
Tujash mina anentuinak, chichamjun betek umigtuidaunak ashí niina uchiji wegantu agtina nujai shiig anentsan tuké kuitamnaitjai.
“¡Tsawan ayamtai Apajuí etegkamua nunú kajimatkitin aigpajum!
Takamain aina duka seis tsawanta duwi ashí takastajum.
Untsu tsawan sieteya duka Tuke Pujuuu, amina Apajuíjum etegkamu asamtai amina uchigmekesh, nawanjumkesh, tuja wainka inataijum aidaukesh, tagkugmekesh, tikich nugkanmaya ijagtamak taa pujaukesh, takatnak takaschagtatui.
Wagki Tuke Pujuu Apajuík seis tsawantai nayaimpin, nugkan, nayantsan tuja ashí nuwi ayá nujai najankauwai. Dutika tsawan sieteya duwi ayamjauwai. Nuadui nunú tsawanta nunak tuke ayamtai atinun Tuke Pujuu etegkauwai.
“Amina apa, dukujai eme anentsam diita. Dutikakum yaigta. Nunú dutikakum Tuke Pujuu Apajuí amina nugkan amastata nuwi jegagmesh, dukap tsawan pujusminjum.
“¡Magkagtuawaipa!
“¡Ikagmakaipa!
“¡Kasamkaipa!
“¡Tikich aentsush wainka tsanumjujaipa!
“Tikichi jee wakejusam diisaipa. Tuja niina nuwegkesh, nuwa wainka inataijigkesh, aishmag aidaukesh, nuigtu tagkuji baka, burro aidaush, tuja ashí tikich niinu aidau wajig ayawa dukesh wakejusmek diisaipa”, tiuwai.
Nuna aatus Apajuí chichai ipamat, peem, chaajip, nuigtu bukuitak mujanak ejakui. Nuna ashí Israel aents aidauk wainkajui. Tuja uwija kachuji shinaunashkam antuidau. Nuna ishamainak ikaa ijunas dii ijunu.
Tiagtai Moisés ditan ayaak: “¡Ishamkaigpa! Apajuí junak niina senchijin atumi iwaintugmak juniawai. Juna wainkag ataktuk tudaunak takaschatnume tujamu asa”, tiuwai.
Tusa tiajam nuwi ikaa ijunaig yujagkim bukusea wajas aunum Moisés jegantui Apajuí pujamunum.
Nunikmatai Tuke Pujuu Moisésan chichajak: “Israel aents aidau ujakta: ‘Yamaik wi nayaimpinum pujusan ditan aujag nuna antukaje,
nuniku asag ¡mina emematjumaina numamtukek oro, plata aina nujai dakumak najanawajag emematinmeka!
¡Mina emematjuinakug, nugka ijumjag kuntinu maawag nuna nejen nuwi patai ashí apeenak emematjitnume! Tuja dita tsagkugnagbaunum anentag itainakush tuja uwig, baka aidaun apeenakush wi tuwi dutikatajum titatja ima nuwig dutikatnume. Nuna betek uminakuig wishakam pegkegnum yumigsagtatjai.
Tuja mina emematjaku kuntin maa patai apeatin najanamua nuwi najami watai atinuk najanawaigpa. ¡Wagki nuwi waaku wisu weagmin waipakainum!’ tawai Tuke Pujuu”, tiuwai Moisés.
Tuke Pujuu Moisésan chichajak: “Ame, Aarón, Nadab, Abiú, nuigtu Israel aents aidaun apuji múun aidau setenta aatsajum wi pujamunum wakatajum. ¡Nunikjumesh ikaag tikishmagjum pujustajum!
Untsu ima amek mina adijtuktatme. Tikich aidauk adijtukainmegka. ¡Tuja tikich aents aidau wakeen ijuna duka makichkish amejaig wakainmegka!” tiuwai.
Tusa tima Moisés aents aidaun Tuke Pujuu nuniktajum tibaun ujakui. Tama aents aidau ashí pampajag: “¡Duka dutiksaik umigkagmi!” tiajui.
Tusa tiagmatai Moisés Tuke Pujuu chichamunak ashí agajui. Dutika kashin tsawamunum kashikmas nantaki kuntin maa patasa apeaku Apajuí ememattinun altaran najanauwai. Dutika doce kayan yajuak, Jacopa uchiji doce aajakua dutiksag batsakui.
Nuna dutika Tuke Pujuu ditan ayamjuk agkanmitkamunum toro tsakatan maa ashí apeawagtinun, nuigtu tudau tsagkugtugti tusa toro tsakat aidaun maawag nuna nejen ujumak apeawagtinun Israel aents datsauch aidaun ujumak etegjauwai.
Nuna numpen jimaituk akanak Moisés juki tsapa aidaunum yajakui, dutika tikich jimaitukea nunak kuntin patai apetai najanamun ukatkauwai.
Dutika idayak chicham umiktin agagbaun juki, ashí Israel aents aidau antuinamunum ausauwai. Dutikamtai dita aimainak: “¡Tuke Pujuu dutikatajum tujama duka ashí imatiksaik umikagmi!” tuidau.
Tusa tiagmatai Moisés numpa juki aents aidau ijunbaunum pegashmak: “Juju numpa juka Apajuí atumjai chichaman umika duka dekaske taku jutikaji”, tiuwai.
Nuna tusa Moisés, Aarón, Nadab, Abiú, nuigtu setenta Israel aents aidaun apuji múun aidaujai mujanum wakauwai.
Nunikag nuwi Israel aents aidau Apajuíji: Nawe najama wajamujig kaya safiro tutai wigkaya imadai ukatkamunmas winchamtinnum wajatai tumain nayaim wigkaya iman wajas atatman wainkajui.
Tuja Apajuík nunú apu aidaunak waitkatnume tiu asamtai wainkajui. Dutika wainkamash ditanak ijinachajui. Aatus niina emtin yutain yuwawag, umutnash uwajajui.
Nunikagmatai Tuke Pujuu Moisésan chichajak: “¡Mujanum wi pujamunum wakam dakagsata, nuniamin kayanum chicham umiktinun wi atumin jintintuatasan agajag nuna amastajai!” tiuwai.
Tusa tima Moisés niina yain Josuéjai mujá weuwai.
Nunik weak Israel aentsu apuji múun aidaun chichajak: “¡Juwi atumek dakamsatajum nuniagmin tattaji! Tuja Aarón, Hurjai, atumjaig pujuttawai. ¡Utugchat ajutjamkujaish dita ujaktajum!” tau.
Nuna tusa ukuak Moisésak mujanum wakauwai, nuniai yujagkim mujan ijiauwai.
Tuke Pujuu imanji Sinaínum tauwai. Nunikmatai seis tsawanta imajin yujagkim ijia asauwai. Nunú yujagminmaya tsawan sieteya duwi Tuke Pujuu Moisésan untsukui.
Tuke Pujuu imanji wantinbau Israel aents aidau diismak yakí mujá titijin jii kegak wajukeama iman aajakui.
Nunú yujagkim suwe wajas aunum Moisés waigkui. Nunik nunú mujanum cuarenta tsawan, nuigtu cuarenta kashi pujusui.
Tuke Pujuu Moisésjai muja Sinaínum chichasa ashimak, jimag kaya pakama najanamunum chicham umiktinun, nii agatug susauwai.
Moisés muja Sinaínum wee megkaekamtai, Israel aents aidau ijunag Aarógkan chichajuinak: “¡Moisés jutiinak Egipto nugkanum batsatjin jiipajui! ¡Tujash dusha wajukaes, megkaetumkae! Nuniku asamtai dekas ¡ame ii apajuímatin najanata, nunú iina uyuntamsamtai shiyakagmi!” tuidau.
Tusa tiagtai Aarón ditan ayaak: “¡Takugmek atumi nuwemdau, uchigminu, nawanjumdau akiitaiji oro aina nunú ukuitjajum juwi itatajum!” tiuwai.
Tusa tiajam oro najanamu ditá kuishin nenau aidauk yajuakag Aarógkan ejetuawajui.
Dutikawagmatai Aarón nuna yajuak ukuiyag, toro tsakatan dakumak najanauwai. Dutikamtai dita chichainak: “¡Egipto nugkanum inaku waitkatai batsatjin Apajuí jiipakiuwa duka jujuwai!” tuidau.
Nuna Aarón antuk, toro tsakat dakumka najana apusamunum, nuna yantamen ayaunas altaran najanauwai. Dutika senchi untsumak chichaak: “Kashin ijunja Tuke Pujuu emematuinaku jiistamawagtatji”, tau.
Tusa tiu asamtai tsawainak kashikmas nantajag Apajuí agkanmitkagmauwai tusag nuna anentag suwinak kuntinun maidau, tuja tudau tsagkugnagtin tusashkam kuntinun maidau. Nuna dutikawag yujumkan yuwawag, umutan umuinak nantsemaidau.
Nuniagtai Tuke Pujuu Moisésan chichajak: “¡Mujá pujam duka wakitkita, amina aentsjum aidau Egipto nugkanum batsatu jiigmayum duka pegkegchaun takainak wi dutikatajum tibaunak uminatsui!
¡Wi umigtuktajum tibaunak shiig wamak kajimatkiaje! Nuninak oro ukuijag toro tsakatan dakumak najanawag nuna emematuinak kuntinu maa apenawai. Dutikainak: “ ‘¡Egipto nugkanum inaku waitkatai batsatjin Apajuí jiipakiuwa duka jujuwai!’ tuinawai”, tau.
Tusa Tuke Pujuu ataktu Moisésan chichajak: “Wi ditanak diyakjai, nuniau asan dekajai ditak dekas shiig antakchau ainawai.
¡Nuadui amek makichkish ayamjukaipa! ¡Wika shiig senchi kajekjai, nuniku asan ditanak ashí ijinattajai! Tujash ame wegantu aidaunak shiig kuashat ikauntuktatjame”, tiuwai.
Tusa tima Moisés Apajuí tsagkugti tusa chichajak: “¡Tuke Pujuu mina Apajuíjuh! ¡Imanikmek kajekaipa! Ameku amina senchigmin amina aentsjum aidau Egipto batsatu jiigmayume.
Nuadui ame dutikawaminig egiptunmaya aents aidau chichagtamainak: ‘¡Apajuí ditanak tsanuja yajuak, mujá uyujus ijina emegkajui!’ tusa dushiktamain ainawai. Nuadui dekas ¡kajegkau akumesh tsagkujata!
Amina inakem aidau Abraham, Isaac, Jacob aajaku aina nujai ame umiktinjum chichaakum: ‘Atumi uchijum wegantu aidaunak shiig kuashat ikauntukan, yaya nayaimpinum ayá iman awajsatnaitjai tusam, ¡juju nugka junak atumi uchijum wegantu agtina nudau tuke atinun amastatjime!’ tiuwaitam nunú adeagta”, tiuwai.
Tusa tima, Tuke Pujuu ditan kajejuk ijinatjai tiuwaitak, anentain yapajia dutikachui.
Nunikmatai Moisés mujá pujau waketak, jimag kaya pakama najanamunum chicham umiktin mai yantamen agagbaun juki ejegauwai.
Nunú kayanak Apajuí najanauwai, tuja nunú kayanum chicham agagbau aajakua nunashkam Apajuík agajui.
Nunú chicham agagbaun jukimtai wakitkiag shimukma, aents aidau pampaidaun Josué antuk Moisésan chichajak: “¡Aents aidau batsata nuwimpash maaniamunum pampainak wajukeama imatuinani antajai!” tau.
Tutai Moisés ayaak: “Nunak depetmakbaunum shiig aneenakugkesh imatainatsui. Tuja nuniachkush tikich depetkam wake besemag dekapenakugkesh imatainatsui, ¡auk nunak nampeja batsamas imat batsatui!” tiuwai.
Imatu batsatai Moisés jegakma aents aidau nantsemainak batsatun wainkauwai. Nunik diikma toro tsakat dakumka najanamu atatman wainak, senchi kajeka chicham umiktin kayanum agagbau takakbaunak nagkima ajuag tsaikui.
Nuna dutika toro tsakat dakumka najanamun juwakug nagkima jii kegamunum jiya tsaika yukukuntu ema yuminum chimpia pachimag, Israel aents aidaun chichajak: “Yamai juju uwagtajum” tusa aakui.
Nuna dutika Aarógkan chichajak: “¿Juju aents aidaush itugtamkau asamtaiya, amesh ibau pegkegchau takamtikakmesh tunamitkame?” tau.
Tutai Aarón ayaak: “¡Apujuh, minak kajegtukaipa, amek shiig dekame, juju aents aina juka ayatak pegkegchau takatnak wakeyin ainawai!
Minak dita chichagtuinak jutii aidauti Egipto nugkanum batsatjin Moisés jiipagmaya duka wajukaes megkaekae. Nuniku asamtai, ii shimajin uyuuntamsatin makichik apajuímtai najatkagtuata tujutuinakui,
wi ditá ayaakun: ‘Akiitaiji oro ajamu aidauk ikaunmatnume’ ti ai, ikaunmawagmatai wi jinum jiyamjai. Dutika ai juju toro tsakat najaneame”, tiuwai.
Tuja Israel aents aidauk Aarón kuitamkacham batsamas pegkegchaun takainak, wainak yujaidau asamtai, ditá shiwaaji aidau dushikiam amainun Moisés anentaimas diisui.
Nunikagmatai Moisés ditan chichajak: “Tuke Pujuu Israel aents aidaun Apajuíjiya nunú juna aatus chichaak: ‘Maki makichik puyagjin jukiag aents aidau batsata nuna shimutuk maki makichik jegan utuawag ashí aents pegkegchaun takamsau aina nuna dita yachi aidaunum nagkamas kumpaji aidaun, tuja ditajai ijunag pujuidaun aatus kajegtinme’ tujamui”, tiuwai.
Tusa tiajam Leví wegantu aidauk Moisés dutikatajum tibaun umiinak nunú tsawanta duwi tres mil aentsun ijinawajui.
Dutikawagmatai Moisés chichaak: “¡Yamai atumnak Tuke Pujuu pegkegnum yumigtamsag chichame antugtai etamiugme! Wagki atumek Tuke Pujuu umiju asajum atumi yatsum aidau, uchijum aidau pegkegchaun takaidau ijinau asajum”, tiuwai.
Tuja kashinia duwi Moisés aents aidaun chichajak: “Atumek shiig pegkegchau takasugme. Nuadui wi yamai mujá wetatjai Tuke Pujuu pujamunum, niish tsagkugtamainashit nuna dekaatag tusan”, tiuwai.
Nuna tusa ukuak, Moisésak mujá Tuke Pujuu pujamunum wakitkiuwai. Nunik waka Tuke Pujuun chichajak: “¡Israel aents aidauk Apajuí tusag oron najanawag batsamtuidau asag dekaskenum shiig pegkegchaun takamsaje!
¡Wait aneasam ditá tudauji tsagkujata! tusan wi segajame. Tuja tsagkugmaichakmek, mina daag amina aentsjum aidaun daaji agatkamua nuwi agatjujuitam duka esakatjugta”, tiuwai.
Tusa tutai Tuke Pujuu ayaak: “¡Wika ima mina chichamjun intimjutuina nuna daaji aidaunak esakatjattajai!
¡Tuja amek wakitkim Israel aents aidau yajuakam wi nugka amastajime tusan anagkuawaitjim nuwi wetá! Mina aentsug nayaimpinmaya uyuuntamsattawai. Tujash tsawan dita suwimak jukitnuji jegakui, duwi suwimkanak susattajai”, tiuwai.
Tuja Aarón toro tsakatan dakumak najanamun Israel aents aidau emamatiaju asagmatai, Apajuí suwimka suwak jata ishamainun ajunjauwai.
Tuke Pujuu Moisésan chichajak: “Abrahaman, Isaakan, Jacopan uchiji wegantu aidaun nugka susatnaitjai tusan wi tiuwaitag nuwi Israel aents aidau Egipto nugkanum batsatu ame jiigmayum nunú yajuakam wetá.
Amina uyuntamsatnun mina aentsug nayaimpinmayan awemattajai. Tuja Canaán aents, amorreo aents, hitita aents, ferezeo aents, heveo aents, Jebús aents aidau Canaán nugkanum batsata nunak jiijan utsagtatjai.
¡Nuadui nugka pegkeg, ajakash shiig tsapaun amastatjim nuwi atumek wetajum! “Tujash wika atumnak uyuntsashtatjime wagki intimkiu ainajum duwi. Nuadui kuitamamkatajum jintá weagmin shiwag amupakainum”, tiuwai.
Tusa Tuke Pujuu timatai nuna antukag, Israel aents aidauk wake besemag dekapenak iwagmamku patakumtai aidaunak patakumachaju ainawai. Tuja nugkutaiji aidaunash nugkugchaju ainawai.
Tuja Tuke Pujuu Moisésan chichajak: “Israel aents aidau juju ujakta: Atumek antakchau ainagme. Nunin asagmin wi atumjai ijutkau pujaknuk wamak ijinan utsaumainaitjime. Nuadui atum iwagmamku nugkutaijum, patakumtai aidaujai ajutjamaina duka yamaikiuch yajuaka ukuktajum. Dutikawagmin anentaimsatjai atumnash itugkatjimki nuna”, tiuwai.
Tusa tiajam ashí awimag ukukiaju asag, muja Horebnum nagkamas iwagmamku nugkutai aidaunak ataktuk nugkugchaju ainawai.
Apajuí tibaun umiak Moisés carpan juki aents batsatbaun ukuki imau agkan Apajuíjai chichastasa waitain aakmakui. Dutika nuna adaikauwai “Apajuíjai igkunika chichatai”. Tuja makichik aents Tuke Pujuujai chichastatus wakegauk, nuwi waya Tuke Pujuun aujujakui.
Nunú aaknum Moisés Apajuíjai chichastatus wetai, ashí aents aidauk maki makichik ditá aakji waitinum ijunas dii ijunaig, nunú aaknum Moisés waijakui.
Nunik wayamtai Tuke Pujuu niijai chichai yujagkim yakiya aaka waitijin wajantun au.
Nuna aents aidau wainainak, maki makichik dita Apajuín wajuk emamatin ainawa nunisag ditá aakjin waitinum tikishmajag pujujaku ainawai.
Tuja nunú carpa aakmakbaunum Moisés wayamtai, Tuke Pujuu Moisésjai igkunia niina kumpajijai chichamaina imanis chichau. Nunik chichasmatai, Moisés Israel aents aidau batsatbaunum waketujakui. Untsu Nun aajakua nuna uchiji Josué Moisésa yain aajakua duka nunú aakan kuitamak jiintsuk nuwig pujujakui.
Moisés Tuke Pujuun chichajak: “Ame minak juju aents aina juju yajuakam emata tujutme. Tujutiatkum yaki minash atutkati duka eke tujuttsume. Nuniayatkum: ‘Aneajame, nuniau asan kajittsan anentaimtajame’ tujutmayume.
Nunú dekasketkuig wajina dutikatjai tusamea anentaime nunú ujatkata, wisha nuna dekaan dekas yaimpaktatuapi titajai. Ame etegkagtujuitme mina aentsug atinme tusam. Nuadui idaikagtutsuk uyunkagtusta”, tiuwai.
Tusa tama Tuke Pujuu ayaak: “¡Wi aminak uyuntsattagme, dutikakun agkan uyumat aneakas pujusti tusan kuitamkattagme!” tiuwai.
Tusa tama Moisés ayaak: “¡Ame uyunkagtuschatnaitkumek, wetajum tusamek tukagtipa!
¿Ame uyunkagtushtaish itusag tikich aents aidaush amina aentsjum aina nunash tuja minash dekas Apajuíyap kuitamua tusash tujamtinme? Ame uyunkagtau asamin, tikich aents aidau diismash dita nagkaesau agtatji”, tiuwai.
Tusa tutai Tuke Pujuu Moisésan ayaak: “¡Aminak kajittsa anentaimtau asan, ame segatam nunak umiktatjai, tuja aminak shiig anentsan diyagme!” tiuwai.
Tusa tama Moisés niina chichajak: “¡Untsu takumek dekas tikijuch paan wantintugkata!” tusa segauwai.
Tutai Tuke Pujuu niina ayaak: “Wi ame wajamunum nagkaemaktatjai, nuniakui ame mina pegkegmajua nunú wainkamnum tusan. Nuniakun mina daag Tuke Pujuuwa nuna ujaktatjame. Wika yana wait anentasa wakegaja, nuna wait anennaitjai.
¡Tujash amek mina niimjuk wainkashtatme, mina waitkauk makichkish iwakuk pujumaitsui!” tiuwai.
Tusa nuigtushkam chichaak: “Nijah, minai ayaumas buchig awa juwi wajaim wajasta.
Nuniamin wi aminí ayaumsan nagkaemakun aminak buchig waanum egkeattagme. Dutikakun mina uwejui jiimin ejatkan nagkaemaktatjai.
Nunikan mina uwejun jukittajai, dutikamtai ima mina tuntupjuk wainkattame. Tujash mina niimjuk wainkashtatme”, tiuwai.
Tuke Pujuu Moisésan chichajak: “¡Jimag kaya tsupikam yaunchuk aajakua nujai betek pakama najanata! Dutikawamin nuwi chicham umiktin yama nagkamchaku agagbau ame ajiaja tsaikmayum nujai betekan ataktu agagtajai.
Tuja nuigtushkam ¡kashin kashikmasam muja Sinaínum wakatin asam umintsata! ¡Nuwi wakam dekas muja titijin mina emtijui tantata!
Untsu makichik aentskesh mujanmak amejaig wakaigka, tuja juju muja juwi wekaguk makichkish wainnakchati, nuigtush uwig aidau, baka aidau chijichin yuwak wekagush atsuti”, tiuwai.
Tusa tima Moisés jimag kayan tsupik yaunchuk aajakua nujai betek pakama najanauwai. Dutika najana kashinia duwi kashikmas Tuke Pujuu tibaun umiak nuna juki muja Sinaínum wakauwai.
Nunikmatai Tuke Pujuu yujagminum pachitkau akaikiuwai, nunik nuwi Moisésjai pujus niina daajin Tuke Pujuu tutaiya nuna ujakui.
Nunika Moisés wajamunum nagkaemak senchi jiika chichaak: “¡Witjai Apajuí TUKE PUJUU tutain, wika kakagchauch, wait anenkagtin, wamak kajechu, anenkaji múun, dekaskenum chichauwaitjai!
Mina anenkajuk yaunchuk auwa nunisag tuke atinai, nuadui aents aidau mina dakitjuinak pegkegchaun takainak, wijai shiwagmagainakuish, tsagkugkagtinaitjai. ¡Dutikayatkun dita pegkegchau takamsamujin suwimka suwakun ditá uchiji aidaunash tijaji aidaunash, ama tijaji aidaunash suwimkan suwaitjai!” tiuwai.
Tusa timatai Moisés tikishmag tsuntsuma nijayin nugka antig pujus Tuke Pujuun emematak,
aatus tiuwai: “¡Tuke Pujuuwah, dekaskenum mina anenkumek uyunkagtusta! Iik dekas antakchau ainaji, tujash tsagkugkagtujam amina aentsjum ekagtita”, tiuwai.
Tuke Pujuu Moisésan chichajak: “Juju shiig antukta. Wi yamai ashí amina aentsjum aidaujai chichaman umiktatjai, dutikakun tikich nugkanmash makichkish wainchatai aidaun kuashat iwainagtatjai. Nuna tikich aents aidau atum pujamunum pujuidaush ashí wainkagtatui.
“Wi yamai juna tajim juka imatiksagmek umiktajum. Nuniakjumin wi atumesh wainbaunum amorreo aents, cananeo aents, hitita aents, ferezeo aents, heveo aents, Jebús aents aidau batsata nunak jiija utsaakun dita nugke aina nunak atumin amastatjime.
“Tuja nunú nugkanum jegagmesh, nuwiya aents aidaujaig makichkish chichamak umikaigpajum, tsanupajag pegkegchau takatnum ajumpawainum.
Duka nunitsuk dekas ditá apajuímtaijin emematuinak patasa apetai altar aidau, tuja kayan emematin aina nunú, numin emematin aina nujai ¡ashí tsaikjum utsankatajum!”
“¡Makichkish tikichik apajuímawaigpajum, ima midauk atajum! ¡Wika Tuke Pujuu akasmauwaitjai! Mina daajuk Apajuí akasmau tutayai.
“Makichkish nuwiya aents aidaujaig dutik takasmi tusagmek chichamak umikaigpajum, wagki ditá apajuímtaiji aidaun emematuinak kuntin maamun yuwami tusa ipapainakui atumesh nunú yuwawaijum.
Tuja namputchawame atumi uchijum aidaun ditá nawanji aidaujai nuweami tusashkam tumain ainawai, dutikamak nunú nuwa aidau ditá apajuímtaijin emematuinak atumi uchijum aidaunash pegkegchaun takamtikmain ainawai.
“¡Tuja jiju ukuijajum atum ememattin dakumkagmek makichkish najanawaigpa!”
“Pag levadurajai pachimtsuk inajuamu yutai tsawan jegakuig, wi dutikatajum tibauwa duka dutiksagmeg siete tsawantai yuwatajum. Tuja mijan achiamu marzo jimaituk nagkamna, abrilan ikak amuga nunú nantutin, tsawan mamikiamua duwi atumek duka dutikattagme, wagki nunú nantutin Egipto nugkanum batsatutijum jiinjau asajum.
“Uchi aishmag iwai akiinuk ashí midau agtatui, tuja baka, uwig, cabra aina nuna uchiji aishmag yama nagkamchaku petsakbau aidaushkam midau agtatui.
Burro uchiji yama nagkamchaku petsakbau mina sujumaina nunú idaikum uwig tsakat, tuja chivo tsakatkesh sujustatjume. Tujash nunú dutika sujumain atsakuig, burro kuntuje kupigka maatajum. Tuja atumi uchijum aishmag iwai aina nunú anentag sujumainaitjum nunú idaikujum mina anentag sujustin tikich jukijum minitajum. Untsu mina anentag sujumain atsugbauk, makichkish wi pujamunmak tantainmeka.
“Atumek seis tsawantai takastajum. Untsu tsawan sieteya nuaduik ajakmamain akuish tuja ajak juumain akuish idaikujum ayamjatajum.
“Trigo ajakmamu yama nagkamchaku juuktatjum nuna jiista daaji ‘semana aidau’ tutaya duwi, tuja mijan amuebaunum ajak juuktatjum nuna daaji, ‘ajak juut’ tutaya duwishkam Apajuí emematkujum tuke jiistamtajum.
“Nuadui ashí aishmag múun aidauk makichik mijanai kampatuma imania wi pujamunum taawag mina emematjitnume. ¡Witjai Tuke Pujuu atumi Apajuígminuk!
Atumesh wainjumin tikich aents aidaunak jiija utsakun, nunú nugkanak atumin amastatjime. Nuadui makichkish nugkanak atanjamkichagtin ainawai. Nuwi agkan batsamsajum wi Tuke Pujuu Israel aents aidaun Apajuíjiyaitag nunú emematjakjum maki makichik mijantin kampatuma imania ijunjajum jiistamtinaitjume.
“Mina emematjaku kuntin maa apeamua nuna numpeg, pag levadurajai pachimja inajuamujai jukigmek itagtuawaigpa. Tuja jiista pascuatin Apajuí ememattasa kuntin maamua nuna neje ampinjamtaish kashinia duwi yuwatnuk ukukigpajum.
“¡Yujág yama nagkamchak nejeku dekas shiig pegkeg aina iman mina jegajuig itagtuatajum! ¡Tuja chivo maajum inagkugmesh dukuji muntsuji ijugbaunum egkeagmek inagkaigpajum! tawai Apajuí”, tiuwai Moisés.
Nuna tusa Tuke Pujuu Moisésan chichajak: “¡Chicham umiktin aidaun wi yamai tajam nunú agagta! Wagki jujuwai ame Israel aents aidaujai umiktina nunú”, tiuwai.
Aatus Moisés mujanum cuarenta tsawan, nuigtu cuarenta kashi yujumkan yutsuk, umutnash umutsuk Tuke Pujuujai pujusui. Nuwi pujus kaya tsupika pakama najanamunum diez chicham umiktinun agajui.
Nuna dutika muja Sinaínum pujau waketak nunú chicham umiktin agagbaun juki wakitkiuwai. Tuja Tuke Pujuujai igkunia chichasu asa niina yapinig winchamtin wajasui. Tujash nunak niig wainmamchau.
Moisés minittaman Aarón niina patayi Israel aents aidaujai diikma yapiin winchamtin wajas midaun wainkag, senchi ishamainak jegantachaju ainawai.
Nuniagtai Moisés Israel aentsu apuji aidaun untsukui ditajai chichastatus. Dutikawajam Aarón Israel aents aidaun apuji aidaujai Moisésan jegaantajui. Nunikagmatai Moisés ditajai chichasui.
Nunik chichas nagkanainaig aents aidauk ashí jegaantajui. Nunikagmatai chicham umiktin aidaun Tuke Pujuu Moisésan muja Sinaínum susamunak, imatiksag dita umikagtinun ashí ujakui.
Nuna ditajai chichas ashimak, nuadui jáanchi juki niina yapiin dukumakui.
Tuja Tuke Pujuujai chichastatus weakug nunú jáanchnak ukuak waya, chichas jiinki Tuke Pujuu aents aidau ujakta tibaun betek ujajakui.
Tuja Moisésak niina yapi winchamtinun Israel aents aidau wainainau asagmatai, jáanchi dukumak pujujakui. Untsu Tuke Pujuujai chichastatus wayakug jáanchnak juki ukujakui.
Tuke Pujuu tibaunak Moisésak ashí betek umikui.
Tuja Egipto nugkanum batsatu jiinjajua duwi nagkama mijan jimaja nunú achiamunum nantu yama nagkamchak taka makichik tsawan tsawaju ai, Apajuíjai chichatain carpan aakmak ashimkajui.
Nuna Moisés aakmakug juni nagkabauwai: Yama nagkamchakug jiju dupajam taumi najanamu aidaun batsaka umikui. Dutika nunú jijunum numi dupajam dakagbau aidaun awajug umika, nuna ichichiagtinun numi tsejeg dakagbau aidaun minanjauwai. Dutika duwi aaka bakuin ajigka umikui.
Dutika nuwi carpan aakmakui, Tuke Pujuu dutikata tibaunak imatiksag. Aatus aakmatkauwai Tuke Pujuujai chichastasa waitai pegkejam umikbau aajakua nuna.
Dutika ashimak kaya pakama najanamunum chicham umiktin aidau agagbaun juki arcanum egkeauwai. Dutika dukutai shiig pegkeg najanamujai dukuka nunú yanaki jukitnun jimag numin wegaji apusauwai.
Dutika Apajuíjai chichastasa waitai aakmakbaunum, tesaamu “shiig pegkejam” tutainum nunú arcan awayauwai. Dutika awaya jáanch wegkagman juki ejatuauwai, Tuke Pujuu dutikata tibaunak imatiksag.
Nuna umika duwi mesa najanamun juki carpa aakmakbaunum, tesaamu jáanch detuamua nuwi jegatsuk, dekatkau tesaamu pegkejam tutainum awaya untsuja nuni apusauwai.
Dutika pagkan yajuak Tuke Pujuu wainai nunú mesanum shiig pataja umikui, Tuke Pujuu dutikata tibaunak imatiksag.
Tuja nuigtushkam jii ekemaka pekatai ayatak oro najanamu candelabron juki mesa pujaun niimtikas menanmanini apusauwai.
Dutika aceite yajakbaun juki, nuwi pekai ekemag ukukiuwai, Tuke Pujuu dutikata tibaunak imatiksag.
Untsu Apajuí emematku patasa apetai altar oro najanamun juki, jáanch ejamunum ejentattak apusauwai.
Nuna dutika Tuke Pujuu tibaun umiak kugkuin incienso tutain juki nuwi patai apeauwai.
Nuna ashí dutika inagnak, nunú aakmakbauwa nuna waitijin jáanchin detua ukukiuwai.
Dutika ajuma duwi kuntin maa patasa apetai altar bronce najanamun juki, agá aaka waitijin igkuas apusauwai. Dutika Tuke Pujuu tibaun umiak kuntinun maa nuna nejen nuwi patai ashí apeauwai. Tuja ajak juukbaun Apajuín anentag suwak nunashkam dutiksag apeuwai.
Nuna dutika yumi yajaa ikigmatai palangana bronce najanamu pujaun juki Apajuíjai chichatai carpa aakmakbau aajakua nujai niniaku altar pujaunum nuna ejapeen apusauwai. Dutika nuwi yumi ikigmagtinun yajauwai.
Nuna Moisés Aarógjai tuja Aarógka uchiji aidau aatus ditá ikigmagtinun, nawe dijajagtinjin nuwiyan shikika jujaku ainawai.
Tuja nunú aaknum wayatag tuinakug nunú yumi aimkamua nuna tuké ikigmag waijaku ainawai, Tuke Pujuu tibaunak imatiksag.
Nuna ashí umika inagnak, aak carpa aakmakbau aajakua nuna agájin ashí tanishmag ashimak, jáanchi juki waitinum detua ukukiuwai.
Aak pegkejam carpa aakmakbaun yujagkim ijiuwai. Nuniamunum Tuke Pujuu imanji pegkegma nunú aakan akijuauwai.
Tuke Pujuu imanji pegkegma nunú yujagmijai betek aakan ijiau asamtai, Moisés waimainchau dekapjauwai.
Tuja nunú yujagkim aak pegkegman ijia aajakua nunú yaki takuntai, Israel aents aidauk ditá aakji aidaun tegaka jukiag shimujakui.
Untsu yujagkim yakí takunchataik, yakí takunti tusag dakak nuwig aakmag batsamajakajui.
Tuja aak pegkejam carpa aakmakbaun yujagkim tsawai tuke ijia aajakua nunú, kashishkam keejakua duka, Israel aents aidau shimamunmak nunisag au asamtai, dita nuna shiig wainajaku ainawai.
Aarógka uchiji Nadab Abiújai kugkuin incienso chimpia apetain jukiag, nuwi jii ekemakag incienson chimpiawag Tuke Pujuu dutikatajum tichamu aig, aak pegkejam Apajuíjai chichatai aakmakbaunum wayawag nuna apeawajui.
Dutikiagtai chicham umiktin agagbau Apajuínu egketunmaya jii keeka jiinak apeam mai jakajui.
Nunikagmatai Moisés Aarógkan chichajak: “Juna pachis Tuke Pujuu chichaak: “ ‘Wi pujamunum taidaunak mina pegkegmajun iwaintukagtatjai. Tuja ashí Israel aents aina nunak mina imanjun iwaintukagtatjai’ tujamayi”, tiuwai. Nuna Aarón antuk, chichatsuk wajasui.
Nuna tusa Moisés Aarógka apaji yachi Usiel aajakua nuna uchiji aidaun: Misaelan Elzafánjai untsuka chichajak: “Atumi yatsum aidau aak pegkegmanum wayawag jinawaja nunú jiikjum, ii batsatag nunú ukumtikijum imau ejeentajum ukuktajum”, tiuwai.
Tusa tima shimutuk jiiki jukiag Moisés tibaunak imatiksag dita batsatbaun ukumtikiag imau ejegan ukukiajui.
Nunik Aarógka uchiji Tuke Pujuu pujamunum waikma jakagmatai, nuna pachis Tuke Pujuu Moisésan chichajak:
“Aaknum tesaamu pegkejam tutaiya nuwi nunú tsawantai wayati tusa mamikiachbau aigkik, makichkish wayawaipa tusam amina yatsum Aarón ujakta. Wagki wika chicham umiktin agagbau arcanum egkeamu puja nuna dukutaijin pujajai, nuniau asan nuwi wi yujagminum wantintai jakai.
“Tuja Aarón nuwi wayakug apeaku tudau tsagkugnagtinun toro tsakatan juki wayati, untsu mina anentag sujamun uwig tsakat aishmagkun juki waya, nuna apeak emematjiti.
Aarón nuwi wayatatus weakug dekatkauk maíti, nunik nuadui jáanch esajam lino apagbau sacerdote nugkutain nugkug, nuigtu wegamatai lino apagbaun wegamak, akachumtain akachuma, nuigtu atsejutai lino najanamun atsejuk wayati. Jujuwai jáanch dekas etegjamu Tuke Pujuujai chichastasa wayaku iwagmamtai aidauk.
“Tuja ashí Israel aents aina nuna tudauji tsagkugnagtinun Aarón maa apeati tusa jimag chivon susagtatui. Tuja Apajuí anentag suwamua nuna makichik uwig tsakat aishmagkun Aarón maa nuna nejen ashí apeati.
Nuna dutika inagnak, nuadui Aarón niina tudauji nuigtu niina nuwe, uchiji aina nuna tudauji aidaujai tsagkugnagtinun toro tsakatan maa apeati.
Tuja nunú jimag chivon aishmagkun juki aak pegkejam aakmakbauwa nuna agaaji peeja tenteamua nuwi waya aaka waitijin jegantatak Tuke Pujuu emtin ejentati.
“Dutikamtai chivo jimaja nuwiyash tuki midaush ati tuja Azazeldaush tuki ati nuna kaya jimajan juki nujai dekaati.
Tuja nunú chivo midau atata nunak tudau tsagkugnagtinnum Aarón maa apeati.
Untsu chivo Azazeldau atata nunak mautsuk iwakun juki tudaun tsagkugtamjati tusag Apajuí emtin ejentattawai. Nuna dutika nuadui jiiki uwegshunum Azazel pujamunum awemattawai.
“Nuna Aarón niina tudauji nuigtu niina nuwe, uchiji aina nuna tudaujijai tsagkugnagtinun toro tsakatan suwenum tsupik maa apeati.
Nuna dutika Apajuíjai chichaaku waitai aak pegkejam aakmakbaunum, dekatkau wayamua nunú ‘pegkejam’ tutaya nuwi kugkuin incienso chimpia apetainum jii kaiji kuntin apetainmaya yajuaka chimpiamu eketa nuna jukiti. Dutika nuigtushkam kugkuin incienson atsaaki juki nunú aaknum tesaamu jáanch ejatuamua nunú ‘shiig pegkejam’ tutaya nuwi awayati.
Dutika wisha wainai jii kegamunum kugkuin incienson utsaati. Dutikam nunú bukuitamu arca dukutain ijiati. Nunú bukuituk ijia ejaku asamtai, wi nuwi wantintaishkam Aarógkak jakashtatui.
“Tuja nuigtushkam toro tsakata numpen ujumak juki, tsajam uwejen inua, arca dukutaiji yantamen makichkia pegashmag ukatkati, dutika tikich yantame eem awa nuna sieteya imania pegashmag ukatkati.
Nuna dutika aents aina nuna tudauji tsagkugnagtinun chivon maattawai. Dutika nuna numpen juki aak pegkejam Apajuíjai chichatainum tesaamu shiig pegkegma nuwi awayattawai. Nuwi awaya arca dukutaiji tuntupen ukatuk, nuadui eemshakam ukatkattawai, yaunchuk toro tsakata numpegai ukatkama dutiksag.
Nuna dutika Israel aents aidau pegkegchau takamsamuji aidau tsagkugnagmatai, nuadui nunú aak pegkejam Apajuíjai chichatai aakmakbau, dita katseken pegkegchau wajas awa nuna iwajattawai.
“Tuja tudau tsagkugnagtinnum takak, aak pegkegma nuwi Aarón waya pujau eke jiintsaigkik, makichik aentskesh aak pegkegma nuwi jegantag pujusainmegka. Nuna dutika Aarón niinu, niina nuwenu, niina uchiji aidaunu, nuigtu ashí Israel aents aina nunú pegkegchau takasbauji aidau tsagkugnagtinun ashí umika,
jiinki Apajuí emematku patasa apetai najanamu altar puja nuna iwajatatus wetatui. Nunik toro tsakata numpen chivo numpejai ujumak juki incienso patai apetaiya nuna tsakaji ipak usumat wagaku aina nuna ukatkattawai.
Tuja altar puja nuna niina tsajam uwejen numpan inua sieteya imania ukatkati. Aatus Israel aents aidau pegkegchau takasbaujin altar pegkegchau wajas awa nuna iwajattawai.
“Dutika aak pegkejam Apajuíjai chichataiya nuna, altar puja nujai Aarón ashí iwajug, nuadui chivo iwaku ukukbau utitajum tima itawagmatai jukittawai.
Dutika nuna kuntinu buuken achika pujus, Israel aents aidau pegkegchau takasbaujin tuja Apajuí antugtsuk intimjukbau aidaun aatus ashí etsegtumagtatui. Dutika ashí pegkegchau aina nunak chivo buuken utuatkattawai, dutikamtai makichik aents nuna juki uwegshunum ejegan atia akupkati.
Dutikam nunú chivo uwejush aents atsamunum megkagak, ashí ditá pegkegchauji aidaunak yajuak ajapattawai.
“Nuna dutika nunú aak pegkejam aakmakbaunum Aarón waya jáanch lino apagbau nugkuagbaujin awimak ukuktatui. Wagki nunú jáanchik nuwi tuke ukutai asamtai.
Dutika nuwig yuminum nijamag sacerdote nugkutai jáanch shiig iwajamun nugkuja, nuna agájin jiinki niina tudauji tsagkugnagtinnum, tuja Israel aents aidau tudauji tsagkugnagtinjai kuntinun maa nuna nejen ashí apeak emematjittawai. Nuna dutikamtai ditá tudaujig tsagkugnagtatui.
Tudaun tsagkugtugti tusa kuntin maa apeamua nuna wiyajinak altarnum patai apeati.
“Aents chivon juki, uwegshunum akupkatatus weuwa duka aakmaja batsatbaunmak eke tatsuk, jáanchjin dijag niishkam, mai, nuadui wayati.
“Tuja tudau tsagkugtugti tusa toro tsakat chivojai maa apeaku nuna numpe juki, aak pegkegma nuwi awayamua nunak, duwape, neje beseku aina nujai ijumag juki aents batsatbaun ukumtiki apeatnume.
Aents nuna apeatta duka jáanchjin dijag niishkam mai, nuadui aents batsatbaunum wayati.
“Tuja jujuwai dekas atum chicham umiktin tuke atina nunú. Nantu sieteya nunú taka, tsawan diez tsawagtata nuadui, atumek ijagmajum yujumak yutsuk pujustajum, nuniakjum takatjumesh takatsuk ashí idaisatajum. Atum nuniagmin aents tikich nugkanmaya aidau atumjai pujuidauk ditashkam dutiksag umiktinme.
Nunú tsawantai sacerdote wi pujamunum taa, atum pegkegchau takamsamunum tsagkugnagtinun segattatui, nuadui tsagkugnagjum agkan juwaktatjume.
Juju chicham umiktina juka tuke asatnai, nuniau asamtai, nunú tsawanta nuaduik atumek ayamkujum ijagmajum yujumak yutsuk pujuttagme.
“Tuja atumi apa sumo sacerdoteya nujai yapajinatnunak wi etegkattajai. Tuja atumi tudaujum tsagkugnagtinnumash wajina dutikattawa nunashkam betekmas umikti tusan, wi niinak inajai. Tuja nii sacerdote nugkutaiji jáanch puju lino apagbaun nugkugtatui.
Nuna nugkuja aak pegkegmanum waya, tikich tesaamu shiig pegkegma nuna iwajug pegkeg awajsattawai. Dutikak altarnashkam iwajug pegkeg awajsattawai. Sacerdote dutikatta nunú dita pegkegchau takamsamujinak, tuja ashí Israel aents aidau pegkegchau takamsamujinashkam tsagkugnajagtatui.
Pegkegchau takasbaunum tsagkugnagtag tuinakug, juju chicham umiktina juna umiak maki makichik mijanai makichkia dutikatnume”, tiuwai. Aatus Apajuí Moisésan tibaunak imatiksag Aarón umikui.
“Israel aents aidau juju ujakta: “¡Wika Tuke Pujuu atumi Apajuígminuk pegkegmaitjai, nuadui atumshakam pegkejam atajum!
“Maki makichik ditá apajin, dukujijai eme anentus diitnume. “Nuigtushkam tsawan ayamtain wi etegkauwaitag nunú eme anentsajum diitajum. ¡Witjai Tuke Pujuu Apajuí atum emematin ainajum nunú!
“Dakumka najanamu aina duka emematigpa, tuja nuigtush atum apajuímatnuk jiju ukuija dakumkagmek najanawaigpa. ¡Witjai Tuke Pujuu Apajuí atum emematin ainajum nunú!
“Agkan pegkeg pujustasajum kuntin maa Apajuí anentag suwajum duka tuke dutiktajum, nunú dutikakjumek Tuke Pujuun shiig awagmamain dutikatajum.
“Nunú kuntin maamua duka nunú tsawantaik yuwatajum, tuja kashinia duwishkam yumainaitjume, untsu tsawan kampatuma duwi yumain ampinjatta duka apeatajum.
Nunú kuntinu neje ampinjaun kampatum tsawan tsawaju ai yuwauk tsumain diyam atatui, nuadui nunú aentsnak Apajuí idaisattawai.
Nuna yuwauk suwimkan ijutmamjattawai, tuja nuigtushkam ashí Israel aents aina nuwiya jiiki yaja ajapeam atatui, Tuke Pujuu tibaun intimjuki umikchau asamtai.
“Ajak juut tsawan jegamtai juwakjumesh ashí juukaigpajum, tuja ampinjau aina dukesh waketjukmek juukaigpa.
“Uva juukbaunmaya ampinjauk waketjuki egakmek juukaipa, nuigtush kakekaukesh yajuakaipa; duka idaisata ujudauch aidau tikich nugkanmaya aidaujai yuwatnume. ¡Witjai Tuke Pujuu, atumi Apajuígminuk!”
“Kasamkaigpajum. “Waitjuawaigpajum, atumek pempeentunikjumesh tsanunijaigpajum.
“Umikchatnaitkum mina daag pachisa tsanumjaipa, duka amina Apajuígmin daaji dushikiakum tame. ¡Witjai Tuke Pujuunuk!”
“Tikichish wainka takamtikakum waitkasaipa, niinu aina duka kasagkaipa. Nii takasbaujinia akiktina duka kashin akiktagme tusa emetjuamek waitkasaipa.
“Aents empeku dushikiakum pegkegchau chichagkaipa. Aents wainmachuk makichkish tsanujaipa. ¡Witjai Tuke Pujuunuk!”
“Utugchat epegkeakjumesh tsanumtsuk shiig epegkeatajum. Ujudauch akuish, wiakuch akuish, takamsamuji diigsajum suwimkak betek susatajum.
“Wainkam amejai ijutkau batsata nuwi chicham tsuwapa wekayipa. Tikich aentsush maatnume tusamek tsanumjuja sujukaipa. ¡Witjai Tuke Pujuunuk!”
“Initak kajegkagtinuk aipa. Dekas ame chichagkatag takumek igkuam chichagkata. Nunú dutikachkumek, ameshkam pegkegchaun takasua iman wajastatme.
“Amina pegkegchau awajtamainakuish, dutiksamkek iikaipa, tuja amina aentsjum aina dusha kajejin aipa. Duka nunitsuk amek anenmamsam tikichish aneeta. ¡Witjai Tuke Pujuunuk!”
“Chicham umiktinun wi tajim nunú ewaetsuk betek umiktajum. Atumi tagkujum aidauk tikich kuntin aidaujaig entsamtikaigpa. Ajagmin ajakmakmesh tikich ajakjai pachimjamek ajakmawaigpa. Tuja nuigtushkam jáanch pachimja najanamuk nugkujaigpa.
“Nuwa wainka inaku waitkatai makichik aentsjai aishinatatus pujaun, tikich aents nuna dekayatak nujai tsanijinuk, aents nuwatkatjai tiuwa nuna akiktatui, nii akikmak sumak niinu ema agkanmitkachu ataishkam. Tujash tikima mautnak maachagtatui ayatak suwimkan mai susagtatui. Wagki nunú nuwak eke sumaka agkanmitkachbau asamtai.
Aents tsanijinauwa nunú nii pegkegchau takasbaunum tsagkugnagtinjin Tuke Pujuun suwakug makichik uwig tsakatan juki aak pegkejam Apajuíjai chichatai aakmakbauwa nuna waitijin ejentati.
Nuna sacerdote maa apeak aents pegkegchau takasa nunú tsagkujata tusa mina segattatui. Nunú dutikamua duwi niina pegkegchaujig tsagkujam atatui.
“Tuja wi nugka anagkuawaitjim nuwi jegajum, yujág ajakmattajum nuna neje aidauk yutsuk kampatum mijan idaisatajum.
Tuja mijan ipak usumta duwi yujág nejektata duka midau atatui, nuadui shiig aneasa jiistamkujum nunú yujág aidau mina sujustatjume.
Untsu mijan cincotin nejektata duwi nagkamajum atum yuwattajume. Nunú betek umiagmin aan kuashat yujág nejektatui. ¡Witjai Tuke Pujuu, atumi Apajuígminuk!”
“Aents jakamtai atumi intashim wainka tsupi yujaigpajum, tuja susugmi titijigkesh tsupikaigpa. Nuigtushkam atumi iyashinig tsupimá yujaigpajum, tuja atumi iyashinig makichkish dakumkaigpajum. ¡Witjai Tuke Pujuunuk!”
“Atumi nawanjum aina duka akika wainka takatai ati tusa inakjumek waitkasaigpajum. Dita pegkegchau takainamua nunú yujakmatai, atumi nugke shiig pegkegchau wajasai.
“Tsawan ayamtai atinun wi etegkauwaitag nunú ajaantusjum diistajum. Nuigtushkam mina pujutaig pegkejam aakmakmauwa dushakam ajaantusjum diistajum. ¡Witjai Tuke Pujuunuk!”
“Tunchinmak makichkish inamajaigpajum. Tuja anentaimsa dekamji tinu aina dushakam makichkish yujagsaigpajum. Nunin yujagkujum pegkegchau wajasaijum. ¡Witjai Tuke Pujuu atumi Apajuígminuk!”
“Aents múun aina duka ajantusjum diistajum. Duka dutikatajum mina umigtau asajum. ¡Witjai Tuke Pujuu atumi Apajuígminuk!”
“Aents tikich nugkanmaya atumjai pujau, wainka inaku waitkasaigpajum.
Duka dutiktsuk atum wegantu kuitamainaitjum dutiksagmek kuitamkujum, atumek anenmamsajum aneetajum. Atumshakam tikich nugkanmaya ainayatkujum, Egipto nugkanum batsamajaku ainagme. ¡Witjai Tuke Pujuu atumi Apajuígminuk!”
“Dekapataiyai dekapakjumesh tsanumtsuk shiig dekapatajum, nuigtu kijin dekapataiyai dekapakjumesh, tuja yumi wegantu dekapakjumshakam kasamtsuk shiig betek dekapatajum.
Betek ewaetsuk dekapatai balanza aina nunú, tuja kijin dekapataish, metro esajam dekapataishkam, ashí ajutjamtinme. ¡Witjai Tuke Pujuu, atumi Apajuíjum, Egipto batsatutigmin jiijuitjim nunú!
Juju chicham umiktin aidaun wi tajim duka imatiksagmek umiktajum. ¡Witjai Tuke Pujuunuk!”
“Juju Israel aents aidau ujakta: Tsawan Apajuínu atin etegjamua duka ‘Apajuí emematku ijuntai’ tutai atatui. Duka juju ainawai:
“Atumek seis tsawantai takastatjume. Untsu tsawan sieteya nuaduik makichkish takaschattagme. Nunú tsawanta duka ayatak ijunja ayamku Apajuí ememattai atinai. Duka atum tuwi pujuttagme nuniakjumesh nunú tsawanta duik Tuke Pujuu emematkujum tuke ayamtinaitjume.
“Nunú tsawan etegjamu aina duwi atumek Tuke Pujuu emematkujum tuke ijuntinaitjume:
“Mijan nagkamnamu yama nagkamchak nantu takatta duwi tsawan catorcetin agkuantai ijunjajum, nunú tsawantak atum jiinja agkanmagamu Pascua tutaya duwi shiig aneasa jiistamkujum Tuke Pujuu ememattajum.
“Tuja nunú nantutinig tsawan quincetin pag levadurajai pachimtsuk inajuamu tutai asamtai, Tuke Pujuu emematkujum ijunjajum jiistamatajum. Tuja siete tsawantai pag levadurajai pachimtsuk inajuamu yuwattagme.
Jiista nagkamnamu yama nagkamchak tsawagtata nuaduik takatak takatsuk ayatak ijunjajum Tuke Pujuu ememattajum.
Tuja siete tsawantai Apajuí anentag suwamua nunú apeattagme. Tuja tsawan sieteya nuaduik atumi takatjig makichkish takasaigpajum, ayatak ijunjajum Tuke Pujuu ememattajum.”
Tuke Pujuu Moisésan chichajak:
“Juju Israel aents aidau ujakta: Wi atumin nugká amastatjim nuwi jegajum trigo ajaktatjum nuwiya yama nagkamchaku juuktatjum nunú jigka jukijum sacerdote ejetuatajum.
Nuna sacerdote juki tsawan ayamtain nagkaiki tsawaitta nuadui Tuke Pujuun segaak iwaintuktatui nii atumi takatjumin shiig anenjamsati tusa.
Nunú tsawantinig uwig tsakat aishmag pegkeg makichik mijan ajamun sacerdote juki, Apajuín anentag suwak maa nuna nejen ashí apeattawai.
Tuja nuigtushkam nunú tsawantaik Apajuí anentag suwaku apeatin kugkuin pegkeg ipak usumat nuigtu jimaituk kilo dekapamu harina aceitejai pachimja nanegbau itaattagme. Nuigtushkam ayatak ukagtina nunú vino makichik litro itaattagme.
Atumek Apajuínua nunú eke anentag sutsukek, pag, trigo duwikbau, tuja samek juukbauk aidaukesh yuwashtatjume. Jujuwai atum tuwi pujuttagme, nuniakjumesh chicham tuke umiktina duka. Junak uchi akiinak wedaushkam tuke dutiktin ainawai.
“Tsawan ayamtai kintamag tsawagtata duwi atum mina anentag sujakjum trigo tsupija jigkamu itagtuatajum, nunú tsawantin nagkama dekapajum siete semana ejetatjume.
Duka tsawan ayamtai tsawagmatai, kashinia duwi nagkama dekapajum tsawan cincuenta jegak, ayamtai tsawan tsawagtata duwi trigo yamá nagkamchaku juukbau anentag sujustatjume.
Nunú Apajuí anentag suwamua duka atumi jenia yama nagkamchaku trigo juuka dekegbau harina shiig pegkeg levadurajai pachimja jimag pag maki makichik ipak usumat kilo ajamu aidau inajuamu itattajume.
Tuja nuigtushkam ashí aents aidautijum ijunjajum siete uwig tsakat aishmag makichik mijanji ajamu pegkeg aidau, nuigtu makichik toro tsakat, jimag chivo, nuigtu trigo, cebada, vino, aatsa jukijum sacerdote susatajum. Dutikam mina emematjak nuna ashí apeati, nuna kugkunti mina shiig awajtau asamtai.
Tuja nuigtushkam atumi tudaujum tsagkugnagtinnum makichik chivo sujustatjume. Tuja agkan pegkeg pujutan sujusti tujutkugmek, jimag uwig tsakat aishmag makichik mijanji ajamu sujustatjume.
Nunú atum anentag mina sujamun, pagkan jimag uwig aishmag tsakat aidaujai, sacerdote juki mina itagtuattawai. Nuna sacerdote juki mina eme anenjus segatak iwaintugkattawai. Dutika nunak dita yuwawagtatui.
“Nunú tsawanta nuaduik atumi takatjumek makichkish takasaigpajum, ayatak ijunjajum Apajuí ememattajum. Jujuwai atum tuwi pujuttagme nuniakjumesh tuke umiktina nunú. Junak uchi akiinak wedaushkam tuke dutiktin ainawai.
“Ajak ajakmamu juut tsawan jegamtai, juwakjumesh ashí jukaigpajum, tuja ampinjau aina dukesh waketjukmek jukaigpa. Duka idaisatajum ujudauch aidau aents tikich nugkanmaya aidaujai yuwatnume. ¡Witjai Tuke Pujuu atumi Apajuígminuk!”
Tuke Pujuu Moisésan chichajak:
“Juju Israel aents aidau ujakta: Nantu sieteya nunú taka tsawan makichik tsawaitta nunú ayamtai tsawan asamtai, takatjumek takatsuk ijunjajum jiistamkujum Tuke Pujuu ememattajum. Nuniakjum Tuke Pujuu yaimpamua nunú anentaimtusjum uwija kachuji umpuagtajum.
Tuja nunú tsawantai Apajuí eme anentsa anentag suwamua nunú apeattagme. Nunú tsawantinig makichik takatjumkesh takaschattagme”, tita tiuwai.
“Nantu sieteya duwi tsawan diez tsawaitta nunú atatui tsagkugnatai tsawan. Nunú tsawantin ijagmajum yujumak yutsuk pujusjum, Tuke Pujuu emematkujum kuntin maa apeatajum.
Nunú tsawantinig makichkish takatjumek takaschattagme, wagki duka tsagkugnatai tsawan asamtai, Tuke Pujuu Apajuí atumi pegkegchaujin tsagkugtamjagtatui.
Untsu nunú tsawantin makichik aentskesh ijagmatsuk yujumka yuwaunak, Israel aents aina nuna ukumtikiag yaja jiiki ajapeam atatui.
Tuja nunú tsawantai aents takatjin takaushkam dushakam dutiksaik jiiki ajapeam atatui.
“Nunú tsawantinig makichik takatkesh takasaigpajum. Jujuwai atum tuwi pujuttagme nuniakjumesh tuke umiktina nunú. Junak uchi akiinak wedaushkam tuke dutiktin ainawai.
Nunú tsawantin atum ayamkujum ijagma yujumak yutsuk pujustatjume. Duka nantu sieteya duwi tsawan nuevetin aagkú nagkamna tsawag kashinia duwi agkuantai nagkantatui.”
“Israel aents aidau juju ujakta: Yaunchuk numi kanawe aakmajag batsamsaju aina nunú anentaimtusjum, numi kanawe aakmagjum juju nantu sieteya duwi tsawan quincetin nagkamajum ijunjajum, siete tsawantai Tuke Pujuu eme anentsa ememattajum.
Jiista nagkamnamu yama nagkamchak tsawan tsawagtata nuaduik makichik takatkesh takaschattagme.
Untsu siete tsawantai Tuke Pujuu eme anentsajum nii anentag suwamu apeattagme. Tuja tsawan ochotin ayatak ayamku ijunjajum Apajuí anentag suwamu nii emematkujum apeatajum. Nunú tsawanta duka Apajuí tsawanji asamtai, makichik takatkesh takasaigpajum.”
“Juju tsawan aina nunuwai Apajuí emematku ijuntai atina duka. Nuadui nunú tsawan aina duka pegkejam takat takashtai, ayatak ijunja Tuke Pujuu ememattai awajsatnaitjume. Tuja nunú tsawan aina duwi atum Apajuí anentag suwamu aidau apeamu, kuntin maa nuna neje ashí apeamu, trigo cebadajai juukbau anentag suwamu, pegkeg agkan pujutan sujusti tusa kuntin maa apeamu, vino anentag suwamu aina nunú maki makichik waji tsawantin dutikati tibauwaita duka betek dutikattagme.
Nuigtushkam tsawan ayamtain ijunja mina emematjajum duka betek dutikayatkujum, juju tsawan aina juwishkam emematjittagme. Atum mina anentag sujustatjum nunú, nuigtu midau atin anagtuawaitjum nujai sujakjum emematjittagme.
Ajak juuka ashí ashimkajum nantu sieteya duwi tsawan quincetin Tuke Pujuu emematkujum ijunjatajum. Atumek jiista nagkamnamu tsawan tsawaitta duwi ayamjattagme. Tuja tsawan ochotinchakam nunisjumek ayamjattagme.
Jiista nagkamnamu tsawan tsawaitta duwi yujág pegkeg aidau juukjum, palmera duke aidau, tuja tikich numi kuashat dukentin aidau, álamo namaka uwet ayá nuna dukee aidau tsupija aakmaktasajum yanaki juki shimittagme. Nunú dutikajum siete tsawantai Tuke Pujuu, atumi Apajuígmi emtin shiig aneetnaitjume.
Duka maki makichik mijantin nantu sieteya duwi siete tsawantai Tuke Pujuu eme anentsa emematkujum ijunjattajume. Junak uchi akiinak wedaushkam tuke dutiktin ainawai.
Nunú siete tsawan aina duwi ashí atum Israel aents wegantunum akiidau aidautigmek, numi kanawe tsupija aakmakbaunum pujustatjume.
Juka atum Egipto nugkanum waitkam batsatutigmin wi jiija ai, numi kanawe dukentin tsupigjum aakmaja batsamsauwaitjum nuna atakea duwi atum wegantu aidau dekawagtin aina nunuwai. ¡Witjai Tuke Puju atum Apajuí emematin ainajum nunú!” tiuwai.
Juna aatus Moisés Tuke Pujuu emematku ijuntai tsawan etegjamun pachis Israel aents aidaun ujakui.
“Aarón niina uchiji aidaujai Israel aents aidaun pegkegnum yumigkiakug aatus titinme:
“ ‘¡Atum aidautigminak Tuke Pujuu pegkegnum yumigtamsatnume, dutijamak nigki kuitamjamkatnume;
Tuke Pujuu atumnak shiig anenjamas kuitamjamkatnume;
Tuke Pujuu atumin anempau asa, shiig agkan pujustinme tusa kuitamjamkatin ati!’
“Juna aatus sacerdote aidau mina daajun adayas Israel aents aidaun tiagtatui. Nuadui wi ditanak pegkegnum yumigsagtatjai”, tiuwai.
Chicham umiktin egkemsatnun aak pegkegman carpan aakmak ashimkaju ai, nunú tsawantaik aakan yujagkim ijiauwai. Nunik au agkuantai nagkamas jii keegama imanik aak pegkegmanum keeka au tsawak megkagajakui.
Duka tuké nuníjakui: Tsawaig aaknak yujagkim ijia aajakui, untsu kashi jiijai betek keeka aajakui.
Yujagkim nunú aakan ijia aajakua nunú yaki takuntai, Israel aents aidauk yajumakag shimujaku ainawai. Untsu yujagkim wegau tuwi jasa asattawa, nunitaik ditashkam nuwi aakmag batsamajaku ainawai.
Israel aents aidauk Tuke Pujuu yujagmin emtikak ematai, nuna diisag shimujaku ainawai. Tuja yujagkim wegau jasa ataik, nuwi aakmag batsamajaku ainawai. Aak pegkejam carpa aakmakbaun yujagkim ijia au takuni wechataik dita batsatbaunmag batsamajakajui.
Tuja yujagkim aak pegkejam aakmakbaun ijia kuashat tsawan ataik, Tuke Pujuu wetá tachamu asag, nuwi aakmajag batsamajaku ainawai.
Tuja yujagkim ujumak tsawan ataishkam, nuwig dita batsatbaunmak batsamajakajui. Tuke Pujuu wetajum tama shimujakajui, tuja juwaktajum tutaik nuwi juwakag batsamajakajui.
Untsu yujagkim nii nuniktatkug takuni wetsuk, nuwig jasa makichik kashi aajakui. Nunik au tsawak kashikmas takuni wetai shimujakajui. Tuja kashikesh, nuniachkush tsawaigkish yujagkim takuni wetaik, ditashkam shimujakajui.
Aak pegkejam aakmakbaun yujagkim jimag tsawan, nuniachkush makichik nantu, atsa makichik mijankesh ataik, shimutsuk nuwig aakmajag batsamajaku ainawai. Untsu yujagkim takuni eemak wetai nuadui shimujakajui.
Tuke Pujuu wetajum tama shimujakajui, untsu juwaktajum tutaik nuwi aakmag batsamajaku ainawai. Nunak Tuke Pujuu Moisésan akateak nunú umiktajum tibaun umiinak nuníjaku ainawai.
Israel aents aidauk Egipto nugkanum inaku waitkatai batsatun Apajuí jiijua duwi nagkama jimag mijana nuna achikag, nantu jimaja nunú takau ai, tsawan veintetin aak pegkejam carpa aakmakbau aajakua nuna yujagkim ijia au yaki takuniuwai.
Nunikmatai Israel aents aidau muja Sinaínum batsatu jiinag shiyakajui. Nunik shimui shimuinakua Parán nugkanum yujagkim jasa asamtai nuwi batsamsajui.
Aatus muja Sinaínmaya juwakiag kampatum tsawan jegawajui. Nunik shimak chicham umiktin agagbau egketun arcan Leví wegantu aidau yanaki jukiag eemak wedau, tuwig yujagkim jasa asat, nuwi ayamsagtin asag.
Kashikmas nantajag eke uminainaig yujagmik takuni dita shiyaktinnum wajantun wegau.
Tuja chicham umiktin agagbau egketun yanaki juwagtai Moisés chichaak: “¡Tuke Pujuuwah, pai nantakta! ¡Nunikam amina shiwaajum aidau dapampaakam utsagta! ¡Dutikawamin nuna diisag amina kajegtamin aina duka ishamjamkag pisagtinme!” tau.
Untsu nunú chicham umiktin agagbau egkeamun yanaki juki wedau apujiagtai Moisés chichaak: “¡Tuke Pujuuwah, amina aentsjum Israel aents shiig kuashat aina nunú ame taam kuitamkata!” tau.
Makichik tsawantai Israel aents aidau senchi waituinak, Tuke Pujuun pegkegchaun chichajuidau. Nuna Tuke Pujuu antuk senchi kajeka ditan ijinatatus jii kegaun dita batsatbaun tentea ajunjauwai.
Dutikam nuna ishamainak Moisés ayamjutpakti tusag untsuidau. Imatiagtai Moisés ditá pachis Tuke Pujuun segauwai. Dutikam jii kegau kajinkauwai.
Nuadui nunú nugka daajig Taberá adaikamu aajakui, wagki nunú nugkanum Tuke Pujuu ditá ijinatatus jii kegaun ajunjau asamtai.
Tuja Israel aents aidaujai tikich aents aidau pachiinak yujaidauk ayatak yutanak anentaimtujaku ainawai. Nuniagtai Israel aents aidaushkam ditajai betek buu buuttajai pegkegchaun chichainak: “¡Yaki nejenash ii yuwatnunash amastí!
¡Egipto batsamsaik namak akikchau yuyag nunú anentaimtaji! Nuigtushkam pepino aidau, melón aidau, puerro aidau, cebolla aidau, ajo aidau yuu ayaji.
Tujash yamaik juwig nujantai jinaji, tikich yutaigkesh atsawai ¡ima maná yusaik yujaji!” wajaidau.
Nunú manák culantron jigkayijai betekmamtin aajakui, untsu niimeg culantro puwaji pauja numamtin aajakui.
Tuja duka dita aakmaja batsatbaunum kashi yumi sajatbaunum kakegajakui.
Israel aents aidau maki makichik uchiji aidaujai ditá jeen waitinum batsamas buutuidaun Moisés antukui. Nuniagtai Tuke Pujuu senchi kajekui. Tuja Moiséschakam chicham patatbau asa, ditá apuji atanak dakitjauwai.
Nunik Tuke Pujuun chichajak: “¿Wisha itugkamu asamea wi amina inakmetag nunin aish, imatikamesh waitkajame? ¿Wagka juju aents aidaush minai sujuamesh ame yajuaka emata tusamesh waitkajame?
Uchi piipich muntsuaku minaaki jutayama numamtuk jukim, dita apachji aajaku aina nunú nugka anagkuawaitam nuwi ame ejegata tujutminum tusanuk wika ditá apajigkesh, tuja ditá dukujigkesh atsujai.
¿Wisha tuwiyanak neje jukinush juju aents aidau yuwawagtinnash susagtaja? Mina tajutuawag buu buuttajai chichagtuinak: ‘Neje ii yuwatin sukagtusta’, tujutuinawai.
“Tuja wika mina senchigjaigkik juju aents aina nuna yajuaknuk wemaitsujai, wagki juka takatak shiig múuntai.
Tuja jutika waitkaju pujutnaitkumek, waitu pujuti tujuttsuk dekaskenum minash wait anenjakmek mina pujutjuk jujutkita. Dutijuawamin waitu pujumainaitag nuna dekas ayamsatjai”, tiuwai.
Tusa tutai Tuke Pujuu niina ayaak: “Israel aentsu apuji múun aidau ame wainbau chichame antugtai aidau setenta aents yajuakam aak Apajuíjai chichatai carpa aakmakbauwa nuwi ikaunmam dakagsata.
Nuwi wi taan amejai chichastajai, nuniakun mina Wakanig aminí awa nuna Israel aents aidaun apuji aidaunash susatjai, dutikam dita aents aidau kuitabaunum yaimpaktinme. Nuadui amekek waittsashtatme.
Tuja aents aidau ujakta kashin nejen yuwawagtatui, nuniktin asag yamai ditá pegkegchaujin iwagmamkatnume. Dita buu buuttajai chichainak: ¡Nejesh akuig yumainaitji! ¡Egipto nugkanum ima shiig pujuyaji! wajainawai. “Imatuidau asagmatai, nejen yuwatnume tusan kashin susagtatjai.
Wika ditanak makichik tsawantai, jimag tsawantai, cinco tsawantai, diez tsawantai, nuniachkush veinte tsawantai yumainnakek susashtatjai.
Ditak makichik nantu nejenak yuu batsamiagtatui, imatika yuu batsatu asag yawetug tsumiagtatui, wagki wi kuitamsam yujayatak dakitjujag mina emtijui buu buuttajai chichainak: ‘Egipto nugkanum batsatuti jiinjauwaitag duwi nagkamsa yaunchuk Egipto batsamsa waitin aayag nuni senchi waitiaji’ wajaidau asagmatai”, tiuwai.
Tusa tutai Moisés Apajuín ayaak: “Aents múun maanimain aidau wijai yuja duka seicientos mil ainawai. Imania dusha ¿Amesh itugkamea makichik nantuish nejesh ayujush pujuttame?
¿Tuwi ayawa uwig aidaush, baka aidaush, nunú maa aents aidau ashí ayugmainush? Nayantsanmaya namak aidau ashí yajuaka suwakuish makichkish ejemaitsu imanush”, tiuwai.
Tutai Tuke Pujuu ayaak: “¿Amek mina senchijuk piipichik diyam? ¡Tuja wi taja dusha uminkatpash, atsa uminkashtimpash duka yamai wainkattame!” tiuwai.
Tusa timatai Moisés agá jiinki, Tuke Pujuu tibaun imatiksag aents aidaun ujakui. Dutika nuadui Israel aentsu apuji múun aidaun setenta, aak pegkejam aakmakbaun tentea ijumjauwai.
Dutika ijumjamtai Tuke Pujuu yujagminum pachitkau akaiki Moisésjai chichasui. Nunik duwi Wakani Pegkeji Moisésai aun ujumak juki, setenta aents Israel aentsu apuji múun aidaun tinamkauwai. Dutikam Apajuí Wakani ditai pujugsam profetajai betek chichatan nagkamawajui. Tujash duka makichkia nunik nagkaemakiuwai ataktuk nunikchauwai.
Setenta aentsun Moisés etegkauwa nuwiya jimag Eldad daagtin Medad daagtinjai, ditak aak pegkegmanmak wetsuk, dita batsatbaunum juwakajui. Nuwi batsatunak Apajuí Wakani egkemtujam ditashkam profeta chichamaina betek chichainau.
Nunik chichagtai makichik uchi tupikaki, Moisésan ujaktatus weuwai. Nunik ujaak: “Eldad Medadjai dita batsatbaunmak pujusag profetajai betek chichagmae”, tau.
Tusa tutai Nun aajakua nuna uchiji Josué datsauch asag Moisésan yaijakua nunú chichaak: “¡Mina apujuh Moisésah, chichakainmegka tusam tita!” tiuwai.
Tusa tama Moisés ayaak: “¡Minak akasmatjukaipa! Dekas itugkag ashí aents aina nuna Apajuí niina Wakanin susa, dutikawajam ashí profeta aanum tajai”, tiuwai.
Nuna tusa Moisés Israel aentsu apuji múun aidaujai waketug ditá batsamtaijin shiyakajui.
Nayantsanmayan Tuke Pujuu dasen dasenmikakui, dutikam nunú dase codornisan shiig kuashat ikaunmakui. Nunú dita aakmaja batsatbaunum tentea nuna yantamen nagkamas kakegak makichik tsawantai jegamainnum nagkankauwai. Imaniku asa makichik metro tumainun dupai asauwai.
Imaniku asamtai nunú tsawantin nagkamawag, kashish, tsawajash codornisnak juu batsatu. Tuja ashí aents aidau juukajui. Imatikaidau asag dieza imajin ijumjag utuakajui, dutikawag dita batsatbau yantamen batsakajui jujukti tusag.
Nuna codornisa yuwawag eke amuinachunak Tuke Pujuu ditan kajejuk suwimka susa shiig kuashat ijinauwai.
Dutika Tuke Pujuu ijinau asamtai, nunú nugka daajin Quibrot-hataavá adaikau ainawai. Wagki aents aidau ayatak yutanak anentaimtujaku aidau jinawagmatai, nunú nugkanum ukusaju asag.
Tuja Israel aents aidauk Quibrot-hataavá batsatu jiinag shima shimakua Hazerot jegawajui. Nunikag nuwi batsamsajui.
Moisés Etiopía nugkanmaya nuwan nuwatkauwai. Nunikmatai María Aarógjai chichaman patatuidau.
Dutikainak: “¡Tuke Pujuuk ima Moisésjaigkik chichatsui, auk jutijaishkam chichawai!” tuidau. Tusa tiagtatman Tuke Pujuu antugkauwai.
Tuja aents ashí nugkanmaya aidaujai apatka diismash Moisésak dekas kakagchauch ima Tuke Pujuu wakegamunak umijin aajakui.
Nuadui Tuke Pujuu Moisésan, Aarógkan, Marían aatus chichajak: “Atum kampatumtijum aak pegkejam aakmakbauwa nuwi wetajum”, tiuwai. Tusa tima shiyakajui.
Nunikagmatai Tuke Pujuu yujagminum pachitkau akaiki aaka waitijin wajanta Aarógkan Maríajai untsukui. Tusa untsuam ditashkam jegantajui,
nunik jegantagmatai Tuke Pujuu ditan chichajak: “¡Antuktajum wi titatjim nunú! Atum ainajum anuiyan wi makichik profeta apusamua nujaig wika ayatak wakanmanta wajantan, tuja kajanum aajan chichajai.
Untsu Moisés mina inakjua nujaig aajanuk chichatsjai. Niyai dekas ashí tikich mina inakeg aina nuna nagkaesau ima minak jikatjus umigta duka.
Nuadui niijaig paan igkunian chichajai. Tuja nii mina igkuntua waita nuniaush, ¿wajukeakjumea atumesh mina inakeg Moisésash pegkegchaush chichagjume?” tiuwai.
“Ujumak aents yajuakam ishiakta wi atumin Canaán nugkan amastatag nuna dekaa ukuutinme. Israela uchiji doce wegantu aina nuwiya aents wajiu, chichame antugtai aidau maki makichik etegjam ishiakta”, tiuwai.
Tusa tima Moisés Tuke Pujuu tibaun umiak, Parán nugkanum pujus aentsun ishiakui. Nunú aents aidauk wajiu chichame antugtai aajaku ainawai.
Dutika ishiakbau cuarenta tsawan yujasag nugka dekaawag waketug, Parán nugkanum uwejush aajakua nuwi
yaakat Cades kaunawajui. Nunikag nuwi Moisés, Aarón, ashí Israel aents aidau aatus batsatun dita yujasa wainkamu aidaun ujakajui. Dutikawag nunú nugkanmaya yujág juki ejegamunashkam iwaintukajui.
Nuadui Moisésan chichajuinak: “Nugka dekaatajum tusa ame tukagtiamin wemaji. Nunika jegaa wainkamji. Dekas nugkak shiig pegkeje, ajakash shiig tsapagmae, tagkush shiig muumpagmae, nuwiya yujág juki itaaji”, tusa iwaintuidau.
“Tujash nunú nugkanum aents batsata duka senchigtin agmae. Yaakat aidaushkam shiig múun makichkish utumainchau peeja apakbau agmae. Tuja nuigtushkam gigante Anac aajakua nunú wegantu aidau batsatu wainkamji.
Untsu Néguev nugkanum Amalec aents aidau batsaamae. Tuja hitita aents aidau, Jebús aents aidau, amorreo aents aidau mujanum batsaamae. Untsu nayantsanmanini, tuja namak Jordágnum canaágnumia aents aidau batsaamae”, tuidau.
Nuna antukag Israel aents aidau Moisésjai ijunag batsamas pampaidaun Caleb antuk itatmikak chichajak: “¡Tutsuk dekas shiyakagmi, nunika maania depetmaka nunú nugka ii jukimi! ¡Dekas iik depetmaktatji!” tau.
Tusa tutai niijai shiyaku aidau chichainak: “¡Atsa, iik nunú aents aina nujaig maanimaitsuji, wagki ditak iina nagkaetamsau senchigtin ainawai!” tuidau.
Tusag Israel aents aidaun chichajuinak: “Auk ii nugka dekaami tusa shiyakmayag duka pegkegchauyi. Tuja nunú nugkanmaya aidauk nuwiya aents aidaunash main ainawai. Nuigtushkam nuwiya aents aidauk múun esajam ishamain agmayi.
Nuna antukag Israel aents aidauk untsumainak tuke buu buutainakua tsawagkajui.
Nunikag ashí dita aidau Moisésan Aarógjai chichaman patatuinak: “¡Egipto nugkanum batsamsa jinumainus imajui uwegshunum yujasa jinaatin asa jiinjayagtai!
¡Tuke Pujuu imajuig itagmamainchaunas itagmayatai! ¡Ii aidautik iina shiwaajijai maaniawaja jinawagtatji! Tuja shiwag aidau iina nuwe aidaun, iina uchiji aidaujai achija yajuakagtatui. ¡Dekas Egipto nugkanum atak waketmainus aniagtai!” wajaidau.
Imatiagtai Moisés Aarógjai dita emtin tsuntsumawag nijayin nugka antig pujusajui.
Nuniagtai nugka dekatatus shiyakajua nuwiya Josué Calebjai anentai inagmak jáanchjin japiki ichigkajui.
Nunikag Israel aents aidaun chichajainak: “¡Ii nugka dekatasa wemayag duka dekas shiig pegkejayi!
Tuja Tuke Pujuu iina wait anenjamkug nii yaimpasmatai, nunú nugkanmak wayattaji. Tuja nunú nugkak dekas shiig pegkejayi, ajak aidaush shiig tsapagmayi.
Nuadui Tuke Pujuujaig dekas shiwagmagawaigpa, nuwiya aents aina dusha ishamkaigpajum, wagki ditak jutijaig shiig wainkaush ainawai. Dita yaimainuk shiig atsawai, untsu iinak Tuke Pujuu yaimpawai. ¡Nuniau asamtai ishamkaigpajum!” tiuwai.
Tusa tamaitak aents aidauk kayai tukua tukuakua maatag tuidau. Nuninai Tuke Pujuu imanjiya nunú Apajuíjai chichatai carpa aakmakbaunum wantinkauwai Israel aents aidaush ashí wainainamunum.
Nunik Moisésan chichajak: “¿Juju aents aina dusha wajupa kuashta intimjutush yujagtatua? Waji wainchatai aidaun kuashat wi iwaintukajan kuitamka emamash juju aents aina duka dekaskeapi tujutuinatsui.
Nunin asagmatai wi ditanak jata ishamainun awetittajai, dutika ai jinawag wi nugka pegkejan anagkuawaitag nuwig wayashtinme tusan. Tujash aminiyanak kuashat aentsun uyujkatnaitjai, dutika ai Israel aents aidaun nagkaesau kuashat, senchigtin agtinai”, tiuwai.
Tusa tutai Moisés Tuke Pujuun ayaak: “Juju aents aidauk Egipto nugkanum batsatu amina senchigmin jiigmayum nuna egiptunmaya aidauk dekainawai. Nuadui ame kuitamtsuk idaisaminig, egiptunmaya aidau nuna dekawagtatui.
Nunikag Canaán nugkanum aents batsamin aina nuna ujakagtatui. Wagki ditashkam ame jutijai pujam nunak dekawaju ainawai. Tuja wishakam ame paan waitkati tujutiu asamin wainkajame, nuadui ame jutijaig tuke pujame. Tuja ame jutii uyunkagtakum tsawai yujagkim wajanbaunum, kashi jii keeka wajanbaunum emka weam nunashkam dita aidauk shiig dekainawai.
Nuadui juju aents aidau wamak ijinawaminig, aents tikich nugkanmaya ame imanjumin dekagtamin aidau chichainak:
“ ‘Tuke Pujuu Israel aents aidaun nugka amastajime tusa anagkuawa nuwi ejemainchau dekapeak, uwegshunum ijinae’, tujamiagtatui.
Nuadui ame anagkuakum dutikatjai tiuwaitam nunú umiakum senchijum iwainakta. Tuja ame chichaakum:
‘Wika wamkek kajechuitjai. Aents aidaunak senchi aneajai, nuniau asan dita pegkegchaun takainak mina shiwagmatuinakuish tsagkujajai, untsu dita pegkegchaujinig tuké suwimkan suwajai dutikakun ditá uchijinash, tijajinash, ama tijajinash ditá apaji pegkegchau takamsamunum suwimkan suwajai’, tame.
Nuadui amina anenkagmek múunta ibau asamtai, juju aents aina nuna pegkegchaujig tsagkujata, wagki ditak Egipto nugkanum batsatu jiija yajuakam ame kuitamsam imajui ikaunbau asam”, tiuwai.
Tusa tama Tuke Pujuu Moisésan ayaak: “Ayu, ame segatam nunak imatiksanuk tsagkujattajai.
Wika dekas tuke pujuuwaitjai. Mina imanjunak dekas ashí nugkanum dekainawai. Au aents aidauk wi dita muunji aidaun nugka anagkuawaitag nunak dekas wainkachagtinai.
Wagki wi mina imanjui wainchatai ishamain aidaun Egipto nugkanum tuja uwegshunmashkam iwainamun wainkau ainayatak, dekapjustasag mina umigtutan dakitjau aina nuadui.
Tuja wi ditá muunji aajaku aina nuna nugka amastajime tusan anagkuawaitag nunak ditak wainkachagtatui. Mina dakitjujaju aina dushakam makichkish nunú nugkanak wainkachagtinai.
“Untsu Caleb mina inakjua duka tikich aina nujaig betekchauwai, wagki nigka ima minak umigtau asa. Nuadui nii nugká dekatatus weuwa nuwi niinak awayattajai. Dutika ai nii wegantu aidaushkam nuwi batsamsagtin ainawai.
Tuja Amalec aents aidauk canaágnumia aents aidaujai nugka pakanum batsatui. Nuadui atumek kashin kashikmasjum uwejush atum kaunamua nuni waketjajum nayants kapantu tutaya aatsajum shiyaktajum”, tiuwai.
Tusa Tuke Pujuu Moisésan Aarógjai chichajak:
“Israel aents aidau pegkegchau asag, wainak chichá yuja nunash ¿wajupa kuashtak tsagkujatja? Dita mina pegkegchau chichagtuinamun antukjai.
Nuniku asan wi yamai atumin titatjim nunú ujaktajum: ‘Atum aidautijum chichamugmin antugkajim duka nunisag uminkati, junak dekas uminkatnun Wi Tuke Pujuun tajai.
Tuja ashí aents veinte mijanji ajamu daaji agatkamu aidau mina pegkegchaun chichagtukajuk ashí jinawagtatui, nunikagmatai ditá iyashig juju uwegshunum utsankattawai.
Wi nugkan amastajime tusa anagkuawaitjim nuwig atumek makichkish wayashtatjume. Untsu ima Caleb Josuéjaig wayawagtatui.
“ ‘Tuja atum chichaakjum: Iina shiwaaji aidau mantamainak iina uchiji aidaun yajuakagtatui tusajum timaujum duka nunikchattawai. Wi atumi uchijum aidaunak yajuakan atum nugka dakitjaujum nuwi ejegawagtatjai, dutika ai ditak nuwi ajakmawag yuwinak shiig aneas batsamsagtin ainawai.
Tuja atumi iyashig uwegshunum utsankattawai.
Untsu atumi uchijum aidau atum pegkegchau takasbaun umiinak uwija kuitamin waigkag uwegshunum cuarenta mijan waitu yujagtinai, atum aidau jinaati tusa.
“ ‘Atum nugka dekaatag tusajum cuarenta tsawan yujasuitjum antsag, ditashkam cuarenta mijan dita pegkegchau takasbaujin umiinak yujasagtatui. Makichik tsawanta nuna makichik mijan yujagtatui. Aatus mina pegkegchau chichagtukbaunum yujasag waituinak dekawagtatui.
Juju aents pegkegchau aina nunak mina pegkegchau chichagtukaju asagmatai dutikattajai. ¡Nuadui ditak juju uwegshunum yujasag jinawagtatui! ¡Witjai Tuke Pujuunuk, nunak dekas uminkatnun tajai!’ Tusa Apajuí tujamui”, tiuwai Moisés.
Nugka dekaatnume tusa Moisés aents aidaun ishiakua nunú waketug kaunawag, nugkak pegkegchauwe tusag Israel aents aidaun ujakajam nuna antukag Moisésan chichaman patatuidau.
Tuja nugkak pegkegchauwe tusa tiaju aina nunak Apajuí suwimka susa ijinauwai.
Untsu Caleb ima Josuéjaig jakachajui.
Tuke Pujuu tibaun Moisés Israel aents aidaun ujakui. Dutikawajam nuna dekawag wake besemag dekapjajui.
Nunikag kashinia duwi kashikmas jiinag ataktu waketug mujá shiyakajui, nunik nuwi wakag chichainak: “¡Yamaik imajui kaunaji! Ii Tuke Pujuu intimjuki pegkegchau wajakag duka shiig dekaji, nuniku akuish Tuke Pujuu iina nugka anagtabauwa nuwi shiyakagmi”, tuidau.
Tusa tiagtai Moisés ditan chichajak: “¿Wagka tujash atumesh Tuke Pujuu chichamesh intimjagme? ¡Atum tajum duka tuké umikchattagme!
Nuadui shiyakaigpajum, wagki yamaik atumnak Tuke Pujuuk uyuuntamainatsui. Nuniau asamtai atumnak shiwag aidau amupakagtatui.
Atum weajum nuwi Amalec aents aidau, canaágnumia aents aidaujai dakagmainawai atumin amupakagtatus. Tuke Pujuuk atum idaisamu asa yamaik atumnak uyuuntamainatsui”, tiuwai.
Tusa tamashkam nunak antutsuk dekas mujá wakami tusag shiyakajui. Nunik shimakush arcanak jukichajui, tuja Moiséschakam wechauwai, ayatak dita batsatbaunmak juwakajui.
Nunik jiinag shimittaman nunú nugkanum batsamin Amalec aents aidau canaágnumia aents aidaujai jiintujag pataetukag Hormá nugkanum amainagkag nuwi Israel aents aidaun depetuk amukajui.
Tuja nuwi yumi umumain atsau asamtai, Moisésan jiyakagtatus aents aidau ashí ijunjajui.
Nunik ijunag Moisésan Aarógjai chichajuinak: “¡Tuke Pujuu tikich Israel aents aidaun ijinawabia nunú nugkanmak iinash ijipamainnas aikagmayatai!
¿Wagka atumesh Tuke Pujuu aentsji aidautish imajuish uwegshunmash itajatuaugme? ¿Tagkuji aidaujaí ashí jinatnume tukagtatsjumek?
¿Wagka Egipto nugkanmaya jiijatkigmesh, juju nugka shiig pegkegchauwa imagnumash itajatuaugme? Juju nugka juwig makichkish ajakmamaitsui. Tuja higuerakesh, uvakesh, munchigkesh juwig shiig atsawai. Nuigtush ¡yumi umumainush shiig atsawai!” wajaidau.
Imatiagtai Moisés Aarógjai aents aidaun ukukiag Apajuíjai chichatai aak aakmakbaunum nuna waitijin jegantag nuwi tsuntsumawag nijayin nugka antig pujusajui. Nunik pujuinai Tuke Pujuu niina imanjijai wantinkauwai.
Nunik Moisésan chichajak:
“Ushujutaijum jukim Aarón yaimpasmatai aents aidau ijumjata. Dutika ijumjam ditá emtin kaya chichagkum: Yumi sukagtusta tita. Tusa tamin nunú kayanmaya yumi jiinkittawai, nunikmatai dita umuinak tagkujinash agtinme”, tiuwai.
Tusa tima nuna betek umiak, Moisés niina ushujutaiji Tuke Pujuu emtin atatman jukiuwai.
Dutika juki Aarógjai aents aidaun kayanum ijumag chichajak: “Antuktajum, chichama intimkiu aidauwah: ¿Juju kaya juwiyan yumin jiikiag amasmatai, uwajagmi tusagmeka imatjum?”
Tusa Moisés niina ushujutaijin juki kayan jimajá awatiuwai. Dutikam kuashat yumi jiinkiuwai. Nunikmatai Israel aents aidauk nuna umuinak ditá tagkujinash aakajui.
Tujash Tuke Pujuu Moisésan Aarógjai chichajak: “Atumek minai kajintsa anentaimtsuk, tuja mina pegkegmajua dushakam Israel aents aidaunum iwainakchau asajum, wi nugka anagkuawaitjim nuwig juju aents aidau yajuakjumek wechattagme”, tiuwai.
Nuadui nunú nugka daajin Meribá adaikajui. Nuwi Israel aents aidau Apajuín yumi sukagtusta tusa chichamjukaju asagmatai. Tusa segam Tuke Pujuu niina pegkegmajin ditan iwaintukui.
Cadesnum batsamas Moisés aents chichama etsejin aidaun Edoma apuji pujamunum ishimak, juna aatus akatmamtujui: “Amina yatsum Israel aents aidau juna aatus tujamainawai: Amek shiig dekame ii utugchatnum batsatuti jiinja yujag duka.
Iina apachji aidau Egipto nugkanum shiyakag awi kuashat tsawan batsamsajui, tujash egiptunmaya aidau iina apachjin waitkasu aina dutiksag jutinashkam waitkagmayanume.
Imatijamainakui Tuke Pujuu yaimpakti tusa segabiaji. Dutika ajin ii sumamun antugtamak, niina aentsji nayaimpinmaya ángel makichik awetugmabi, dutikam nunú Egipto nugkanum batsatutin jiipaju asamtai, yamai juju amina nugkem nagkatkamunum yaakat Cadesnum kauna batsatji.
“Nuniau asa wait anenkagtugta, amina nugkemea nuni nagkaemakiagmi tusa taji. Nunika nagkaemakuish, ajak ajakmamunmak, tuja uva ayamunmash nagkaemakchattaji, tuja ame yumi umutaigmekesh uwagchattaji. Jinta wetaya duke yajash tsegketsuk amina nugkem nagkaikitasa wetatji tujamui”, tiajui.
Tusa tutai chichama etsejin aidau ataktu awena shiig ujainak: “Jinta wetaya duke wetatji, untsu nuniamunum iikish atsa nuniashkush iina tagkujigkesh yumi amina umutaigmin umuinakuig nunak akiktajame. Iik ayatak nagkaemaktasa wakegaji”, tuidau.
Tusa tiagtai, Edoma apuji chichaak: “¡Tujash junig nagkaemakchattagme!” tiuwai. Nuna tusa Israel aents aidaujai maaniatatus niina suntaji maanitan yacha aidaujai shiig uminas jiintukiuwai.
Dutika nagkaemamainchau emam, Israel aents aidauk pempeenag yaja tikich yantamnum shiyakajui.
Israel aents aidauk Cades batsatu ashí jiinag muja Hor tutainum shiyakajui.
Nunikag Edoma nugke nagkatkamunum jegawagmatai, nuwi Tuke Pujuu Moisésan Aarógjai chichajak:
“Aarógkak jakattawai, nuniktin asa wi Israel aents aidaun nugka anagkuawaitag nuwig wayashtatui, wagki atumek Meribánum yumi awa nuwi wi umikta tibau umikchau ainagme.
Tuja Moisésah, ame Aarón niina uchiji Eleazarjai jukim, muja Hornum nuna titijin wakata.
Nuwi wakam Aarón sacerdote nugkutaijin nugkuaja nunú awitka jukim niina uchiji Eleazar apegata. Nuwi Aarógkak jakattawai”, tiuwai.
Tusa tima Moisés Tuke Pujuu tibaunak imatiksag umikui. Nunak ashí Israel aents aidau wainbaunum muja Hornum weuwai.
Nunik waka nuwi Moisés Aarógka jáanchjin awituk jujuki Eleazaran apegauwai. Tuja Aarógkak nunú mujá titijiya nuwi jakauwai. Nunikmatai Moisés Eleazarjai mujanum batsatu waketug kaunauwai.
Tuja Aarón jakamun Israel aents aidau dekawag, treinta tsawantai buutiaju ainawai.
Canaágnumia aents aidaun apuji yaakat Arad tawa nuwiya Néguev nugkanum pujujakua nunú Atarim jinta nuni Israel aents aidau mininawai tabaun dekauwai. Nunik ditajai maaniatatus niina suntaji aidaujai jiintujajui. Nunik maaninak Israel aents aidaun ujumak achika yajuakui.
Dutikawajam Israel aents aidau Tuke Pujuun segainak: “Ame yaijatkamin nugka utuakuik, nuwi batsamin aina duka ashí ijinku yaaktajijai tsaikmi taji”, tiajui.
Tusa tiagtai, kame dutikatajum tusa Tuke Pujuu tiuwai. Nuadui Israel aents aidau canaágnumia aents aidaun amuktinme tusa Tuke Pujuu yaigkui. Dutikamu asa nuna amuinak yaaktajijai tsaikajui. Nuadui nunú nugka daajin Hormá adaikau ainawai.
Israel aents aidauk muja Hornum batsatu jiinag Edoma nugke utuawaig tusag, nuna tentea nayants kapantu tutaya nuni shiyakajui. Nunik jintá shimamunum atsanmainchau dekapenak waugkamin anentaimtan jukiajui.
Nuadui Apajuín Moisésjai chichaman patatuinak: “¿Wajukatnume tusagmea Egipto nugkanum batsatjinish jiijatkimiugme? ¿Imajui uwegshunum jinaati tusagmek jiijatkimiujum? Yumi umumainush atsawai, tuja yumainush shiig atsugtamji. ¡Tuja nuigtush yutai junin yuwi yuwinakua yawetkaji!” tuidau.
Imatiagtai, Israel aents aidaun esaitnume tusa Tuke Pujuu dapin ishitkauwai. Nuadui nunú dapi esaim kuashat jinawaju ainawai.
Nunik jinuinak Moisésan jegajuawag chichajuinak: “¡Tuke Pujuu chicham patatku, ameshkam chicham patatkau asaja pegkegchau wajasji! ¡Apajuí segata dapi iina waitkagma nuna yaja ishiakti!” tuidau. Tusa tiagtai, Moisés Apajuín segauwai ditan tsagkujati tusa.
Tusa segam Tuke Pujuu Moisésan chichajak: “Anú dapi aina nunin dakumka makichik najanata. Dutikam numi esajam ajiam nuna titijin pempegka Dutikam numi esajam ajiam nuna titijin pempeajam yakí jiikta. Tuja makichik aentskesh dapi esaimak, nunú dapi najanamua nuna diistinme, nuninak tsagajagtatui”, tiuwai.
Tusa tima Moisés broncen juki, dapi dakumak najanauwai. Dutika numin ajia nuwi pempeg awagkek yakí jiika ukukiuwai. Tuja dapi esaimak nuna diisag tsagajaku ainawai.
Tuja Israel aents aidauk shima shimakua Moab nugka pakaji namak Jordágka tsumujin yaakat Jericójai niniaku awa nuwi jegawag batsamsajui.
Israel aents aidau amorreo aents aidaun depetuk amuke tabaun Siporan uchiji Balac Moab nugka apuji antukui.
Tuja moabnumia aents aidaushkam Israel aents aidau shiig kuashat asagmatai, nuna wainkag senchi ishamkajui.
Nunikag moabnumia aidau madiágnumia apu aidaun chichajuinak: “Au aents aina duka baka chijichin yuwa amuwama numamtuk iinak iina nugkejaí amupakagtatui”, tuidau. Tuja nunú tsawantinig Balac aajakui Moab nugka apuji.
Balac nigki maaniakug Israel aents aidaunak depetmainchau asa, Balaam Beora uchiji yaakat Petor tutainum namak eufratesnum ijus nugka Amav tutainum pujaun untsukui. Balac chichama etsejin aidaun Balaam ujaktajum tusa ishimak, juna aatus akatmamak: “Egiptunmaya aents aidau kaunawag juju nugka junak ashí batsamtukaje, nuninak tikima wi pujamunmash kaunawaje. Imaniku asamtai,
wamak taata, nunikam juju aents aidau pegkegchaunum yumigjata, wagki ditak iina nagkaetamsau kuashat, senchigtin ainawai. Ame pegkegchaunum yumigjamin, wi depetkan juju nugka juwi batsata nuna jiijan ishiakchainjash, wagki ame pegkegnum yumigkiamuk tuja pegkegchaunum yumigkiamushkam betek uminna nuna wika dekau asan tajai, tujamui titajum”, tiuwai.
Tusa akatjam moabnumia apu aidau madiágnumia aidaujai Israel aents aidau yumigkiamunum akikmaktinun kuichki jukiag shiyakajui. Nunik Balaam pujamunum jegawag Balac akatmamjamun ujakajui.
Tusa ujakam Balaam ditan chichajak: “Juwi kajigtajum nuniagmin Tuke Pujuush wajinjuttig nuna dekaan ujaktajime”, tiuwai. Tusa tiyajam moabnumia apu aidauk nuwi niijai juwakajui.
Nunik batsatai Apajuí Balaaman wantintuk iniak: “¿Anú aents amejai batsata dusha ya ainawa?” tau.
Tusa tama Balaam Apajuín ayaak: “Balac Sipora uchiji Moab nugkan apuji aents aidaun ishiake, mina chichaman ujatkatnume tusa.
Kuashat aents egiptunmaya jiinag ashí nugkanum pampagke. Imaniku asamtai, Balac wakegawai mina awi wamak jegaa nunú aents aina nuna pegkegchaunum yumigjati tusa. Dutika ai niina nugken batsata nuna nii depetuk jiija ishiaktag tau asa”, tiuwai.
Tusa tutai Apajuí Balaaman chichajak: “Anú aents aina nujaig wepa, tuja nunú aents aina dushakam pegkegchaunmak yumigjaipa, wagki ditak wi pegkegnum yumigjamu ainawai”, tiuwai.
Tusa tima tsawak kashikmas nantaki, Balac ishiakbau apu aidaun chichajak: “Tuke Pujuu wakegatsui atumjai weti tusag, nuniau asamtai, atumi nugkemin waketjatajum”, tiuwai.
Tusa tiyajam apu moabnumia aidauk waketug Balac pujamunum jegawag ujainak: “Balaamak jutijai minitnak dakitmae”, tuidau.
Tusa ujakmashkam antutsuk yama nagkamchak ishiakua nuni kuashat dekas apu chichame antugtai aidaun ataktu ishiakui.
Dutika ishiakam Balaaman jegajuawag ujainak: “Balac Sipora uchijiya nunú chichagtamak: ‘Wait aneasam juwi minitak dakiajaipa.
Wi aminak shiig kuashat akiktatjame. Tuja nuigtushkam ame segatbaunak imatiksanuk umigkatjame. Nuadui wait aneasam juju aents aina nunú pegkegchaunum yumigjata’ tujamae”, tiajui.
Tusa ujamashkam Balaam ditan ayaak: “Balac niina pujusa inamtaijin oro aidau, plata aidau piyak atsuash nuna ashí sujakuish, wika makichkish imannak tuja imanchaunakesh Tuke Pujuu Apajuí dutikawaipa tujutbaunak dutikmaitsujai.
Untsu wainkagmekesh juwi pujusjum kanagtajum, tuja yamaish Tuke Pujuush wajinjuttig, nuna dekaan ujaktajime”, tiuwai.
Tuja nunú kashia duwi Apajuí Balaaman wantintuk chichajak: “¡Anú aents aidau amina jujamkitatus kaunawaja nujaig wetá! Tujash nunika wemesh wi amina wajintatjame duke umiktatme”, tiuwai.
Tusa tima tsawag nii ekemsa wetinjin burro tuntupen patai umika, nuwi ekemi moabnumia apu aidaujai weuwai.
Nunik ekemi wetai aents nii tsakapakbau aidau jimag uyuniajui. Tuja Balaam wetai Apajuí kajejuk, nii weamun jintanum ángelchawashit tumaina wee wajasui.
Nunik nunú ángel jinta ejapeen akijua puyaja takus wajaun burro wainkauwai. Nuna wainak tsegkeki ikamnum akumkauwai. Nunik akumtai Balaam jintanum awagkitatus asutiauwai.
Dutika asuttai nunú ángel ukuki uva ajakbaunum jinta menaku mai yantamen kaya peejamunum wajasui.
Nuwi ángel wajaun burro wainak, jinta kaya peejamunum atuumi tepak Balaama bakuin chanuntua tepesui. Nunitai Balaam ataktu burron asutiauwai.
Dutiktai nunú ángel ukuki niyá eemak jinta shiig menaku makichkish ayampa waketmainchaunum wajasui.
Nunik wajaun burro wainak nugká tepesui, nunikmatai Balaam kajeka numi juki asutiauwai.
Dutiktai Tuke Pujuu burron chichamtikauwai. Dutikam burro Balaaman chichajak: “¿Wisha aminash itujeagme? ¿Tsuwah, kampatuma imania asuutam jama?” tiuwai.
Tusa tama Balaam ayaak: “¡Amek mina dushiktakum tujutme! ¡Kuchiin takakkunuk yamaikiuch maumainaitjame!” tau.
Tusa tama burro ayaak: “Wika burruitjai, ame tuké entsamka wekaetaigmetjai. Wi amina chichaman intimjuchuitjam duka amek shiig dekame”, tiuwai. Tusa tama Balaam ayaak: “Duka dekas tame”, tiuwai.
Tusa timatai Tuke Pujuu nunú ángel puyaja takusa jintá waja nuna Balaam wainkati tiuwai. Nuna Balaam wainak eme anentus tsuntsuma nijayin nugka antig pujusui.
Nunitai Apajuí ángel tumain wajas chichajak: “¿Wagka amina burrogmesh kampatuma imanish asutiaume? Ame weam nunú mina shiig awajtachu asamtai, wi jintanak akigtagme.
Amina burrojum mina waituk kampatuma tsegkeki menanjuse. Nunikchauwaitkuig burronak iwaku akupeakun aminak maumain awajkajame”, tiuwai.
Tusa tama Balaam ayaak: “Niints awi pujusa jinta akigtujua tachau asan pegkegchaun takasjai. Tuja wi weag nunú amina shiig awagtamchakuig dekas wakitkitjai”, tiuwai.
Tusa tutai Apajuí ángel tumain wajas ayaak: “¡Anú aents aina nujai weam duka wetá! ¡Tujash amek ayatak wi titatag duke chichaktatme!” tiuwai.
Balaam minawai tabaun Balac dekaa Moapa nugke nagkatkamunum namak Arnón tutainum makichik yaakat awa nuwi jegajua igkug jukitatus wejiuwai.
Dutika igkug chichajak: “Kuashta untsuakun waitkasjame. ¿Wagka juwi minitash dakitmaume? ¿Wi amina shiig kuashat akimainaitjam duka dekatsmek?” tau.
Tusa tama Balaam ayaak: “Kame yamaik juwi taajai amejai chichastasan. Tujash wika mina senchigjaikik chichamaitsujai, Apajuí wajinjuttig nuna wika titatjai”, tiuwai.
Nuna tusa Balaam Balacjai yaakat Quiriat-husot weuwai.
Nuwi jegamtai Balac Apajuín anentag suwak baka aidaun, uwig aidaun kajegkui. Nuna nejen Balaam niina uyunainak apu yujaidaujai yuwawajui.
Nuna dutika kashinia duwi kashikmas Balac Balaaman juki muja Bamot-baal tutainum wajasa diyam Israel aents aidau batsatbau shiig waindau asamtai, nuna iwaintuktatus weuwai.
Nuwi waka Balaam Balakan chichajak: “Juwi kuntin maa patasa apeaku Apajuí ememattin sieteya imajin najatjuata. Dutikam siete toro tsakat, nuigtu siete uwig tsakat aishmag aidau umigtukta”, tiuwai.
Tusa tima Balac imatiksag umikui. Dutikamtai jimagtukag siete toro tsakat aidaun, siete uwig tsakat aishmag aidaujai maawajui, dutika kuntin patai apetai siete najanamunum nuwi maki makichik patajag apeawajui.
Tuja Balaam Balakan chichajak: “Kuntin maa patagbauwa juwi pujumata, nuniamin Tuke Pujuush wajinjuttig nuna dekaan ujaktajame”, tusa ukuak muja naintin weuwai.
Nuwi waka pujaun Apajuí wantintukam Balaam Apajuín chichajak: “Kuntinu maa patasa apeakun amina ememattasan sieteya imajin najanajai. Dutikan nuwi makichik toro tsakatan, nuigtu makichik uwig aishmag tsakatan aatsa patajan umikjai”, tau.
Tusa tima Balaam chichaktinjin Tuke Pujuu ujakui. Dutika chichajak: “Wakitkita Balac pujamunum, nunikam wi amina tajam nunú betek tita”, tiuwai.
Tusa tima Balaam wakitki, Balakak apu moabnumia aidaujai kuntin maa patagbaunum nuna yantamen ijunai jegantui.
Nunik jeganta Apajuí tibaun etsejak: “Etsa minitainmanini muja ayá nuwi, Aram nugkanum pujai, Moabnumia aents aidaun apuji Balac chichama akuptujak: ‘Taata, nunikam Jacopa uchiji wegantu aidau pegkegchaunum yumigjata’, tujutmae.
Tujash wisha Apajuí pegkegnum yumigjamunash ¿wajuk pegkegchaunmash yumigjatjaki? ¿Wisha itugkanuk Apajuí dakitamunash, utugchat ajiti tusanush ditanash titaja?
Au aents aina duka, tikich aents aina nuna pujutjijaig betekchau, ditash kanakag batsamin ainawai. Nunú aidaun juju mujanum wajasan wainjai.
Nuna antuk, Balac kajeka Balaaman chichajak: “¿Wajuk takumea tame? Wika aminak mina shiwag aina nuna pegkegchaunum yumigjati tusan itaamjame. ¡Dutikamaitkum amek pegkegnum yumigkiame!” tiuwai.
Tusa tama Balaam ayaak: “Wika amejai chichaakun, Tuke Pujuush tunak tujutit nuna wika titatjai timagme”, tiuwai.
Tusa tamashkam Balac ataktu chichajak: “Wegajai, tikich yantama awi wemi, nunika awi diyam Israel aents aidau ujumak kanaka batsata nunú pegkegchaunum yumigtujata”, tiuwai.
Tusa Balac Balaaman juki muja Pisgá nainti Sofim tutainum ejegauwai. Dutika nuwi kuntin maa patasa apeatnun sieteya imajin najana nuwi toro tsakat aidaun, uwig aishmag tsakat aidaujai kajegka maki makichik pataja umikui. Dutikamtai nuna Balaam apeak Apajuín emematiuwai.
Nuwi Balaam Balakan chichajak: “Juju kuntin maa patagbauwa juwi pujumata, nuniamin wi wenu Tuke Pujuujai chichastajai niish wajinjuttig”, tusa ukuak weuwai.
Nunik jeganmatai Tuke Pujuu Balaama wantintuk nii chichaktinjin ujakui, dutika chichajak: “Wakitkita Balac pujamunum, nunikam wi amina tajam nunú betek ujakta”, tiuwai.
Tusa tima Balaam wakitki kuntin maa patagbaunum nuna yantamen Balac apu moabnumia aidaujai ijunai jegantui. Nunik jeganmatai Balac iniak: “¿Tuke Pujuush wajinjutpame?” tau.
Tusa iniam, Balaam Apajuí tibaun etsejak aatus tiuwai: “Balac Sipora uchijiyah, wi amina titatjam nunú shiig antukta.
Apajuík aentschauwa nunin asa nigka waitjuchui, tuja chichakbaujinash  yapajichui. Nii nuna dutikatjai takug imatiksag uminai, tuja nii anagkagtuamunashkam imatiksag uminai.
Nuniau asa Israel aents aidau pegkegnum yumigjata tusa Apajuí tujutne. Nuadui Apajuí pegkegnum yumigkiamunak wika pegkegchaunmak yumigmaitsujai.
Tuja nuigtush makichik aentskesh Israel aents aidau waitjutaijinak dekagchau ainawai, pegkegchau takamtaijinakesh dekauk shiig atsawai. Tuja ditanak Tuke Pujuu ditá Apajuíjiya nunú kuitamui. Tuja ditashkam: ‘¡Jujuwai iina apujig!’ tuinawai.
Nuadui búfalo niina kachujin ayamjumama numamtuk Israel aents aidau ayamjumataijig Apajuí dita Egipto nugkanum batsatun jiijua nunuwai.
Jacopa uchiji wegantu aina nuna wi pegkegchaunum yumigkiaknush, wainka dutikmainaitjai. Israel aents aina nunak tunchikesh wawemaitsui. Wi yamai Israel aents aidaun tajai: ‘¡Apajuí atumnak dekas shiig pegkegnum yaimpakaje!’
Juju aents aina duka, Leónjai betek nantaki niina shiwaaji aidaun jeteakug, ayamtsuk ashí amuka, nuna numpen uwag duwi shiig ayamak tepena iman ainawai”, tiuwai.
Tusa tutai Balac Balaaman chichajak: “¡Au aents aina nunú pegkegchaunum yumigmainchau dekapeau asam, pegkegnumak yumigjaipa!” tiuwai.
Tusa tutai Balaam ayaak: “¿Wi amina chichagkug, Tuke Pujuush tunak tujutit nuna titatjame tichamkajam?” tiuwai.
Tusa timatai Balac chichajak: “Wegajai tikich yantama awi wemi. Awi jegantaminish, Apajuísh Israel aents aidau pegkegchaunum yumigjata tujamchaintash”, tiuwai.
Tusa Balac Balaaman juki muja Peor tutai naintin emauwai. Nuwi wajasa diyam ashí uwejush aidau waintainum emauwai.
Nuwi jeganta Balaam Balakan chichajak: “Juwi kuntin maa patasa apeaku Apajuí ememattin sieteya imajin najatjuata. Dutikam siete toro tsakat, nuigtu siete uwig tsakat aishmag aidau juki umigtukta”, tiuwai.
Tusa tima Balac imatiksag umikui. Dutika umikmatai Balaam toro tsakat aidaun, uwig aishmag tsakat aidaujai kajegka kuntin patai apetai sieteya imajin najanamunum maki makichik pataja apeak Apajuín emematiuwai.
Balaamak Apajuí Israel aents aidaun pegkegnum yumigkiau asamtai, nuigtu awagkig Israel aents aidau pegkegchaunum yumigmainun dekaatasag wakekachui. Tuja yaunchuk Tuke Pujuu segajakbaujinak idayak uwegshunum Israel aents aidau batsatbaunmanini ayampa niimsauwai.
Nuniak Israel aents aidau maki makichik wegantu doce aajakua nunú batsatun diittaman Apajuí Wakani ekemtujui.
Dutika egkemtujam atakea duwi atinun juna aatus tiuwai: “Witjai Balaam Beoran uchiji, wika Apajuí wakega nunak shiig dekajai. Wi chicham etsegbau antuktajum.
Wika Apajuí Wakani egkemjutjamtai tikishmaja pujusan, paan wainjai. Tuja Apajuí ashí senchigtina nunú mina nii wakegamujin iwaintujak, chicham etsegkatnun suja nuna ima shiig paan dekajai.
¡Jacopa uchiji wegantu aidauwah, atumi aakjum aidauk shiig pegkeg ainawai! ¡Israel aents aidauwah, atum batsatjum duka shiig pegkejai!
Palmera shiig kuashat tepajua imanai, ajak ajakbau namaka uwet aiyama imanai, ajak Apajuí ajakbau aiyama iman, ¡setug namaka uwet ayau shiig pegkejama imanaitme!
Israel aents aidau uwagtinuk yumi shiig kuashat aitnai. Tuja dita ajak ajakma ukatkatnushkam imanisag aittawai. Ditá apujig tikich apu Agag daagtinun depetkatnai. Tuja ditá senchijig shiig múun atinai.
Apajuí Israel aents aidau Egipto nugkanum batsatun jiijua nunuwai búfalo ayamjumatai kachujiya numamtin. Nuadui Israel aents aidauk ditá shiwaaji aidaunash amuktinai. Dutikak nagkí iju mainak, ukunchin kupijagtinai.
Israel aents aidau ayamak tepakug, león tepegama nujai betek tepenawai. Iman asamtai, jegaantag ishintaumainchau  dekapenawai. ¡Amina pegkegchaunum yumigtamaidauk, ditashkam dutiksaik pegkegchaunum yumigkiam agtinai, untsu amina pegkegnum yumigtamaidauk, ditashkam dutiksaik pegkegnum yumigkiam agtinai!” tiuwai.
Nuna antuk Balac Balaaman senchi kajegkauwai. Nunik uwejen awati chichaak: “Wika aminak mina shiwag aina nunú pegkegchaunum yumigjata tusa untsukmagme, dutikamaitkum amek au aents aina nunú kampatuma imania pegkegnum yumigkiame.
Nuniau asam ¡dekas jemin wakitkita! Wika aminak shiig kuashat akiktagme timajai. Tujash Tuke Pujuu dakittin, amek wainka juwakume”, tiuwai.
Tusa tama Balaam Balakan ayaak: “Wika amina aentsjum chichama etsejin aidaun ujaakun,
ame pujusa inamtaigmin oro aidau, plata aidau piyak atsuash nunú mina ashí sujakminish, wika Apajuí tujutbaun intimjuknuk makichkish imannak tuja imanchaunakesh mina senchigjaig dutikmaitsujai. Ayatak Tuke Pujuu tujutbaunak tumainaitjai, tibaijai.
Untsu dekas mina nugkajui wakitkitjai. Tujash eke wetsuk, au aents aina dusha amina aentsjum aidaunash atakea duwish itugkatnuk ainawa nuna ujaktajame”, tiuwai.
Nuna tusa Balaam juna atak atinun etsejak aatus tiuwai: “Witjai Balaam Beoran uchijinuk, wika shiig dekajai Apajuí wakegamua nunak. Tuja wi chicham etsegbau antuktajum.
Wika Apajuí Wakani egkemjutjamtai tikishmaja pujusan, shiig paan wainjai Tuke Pujuu ashí senchigtina nunú nii wakegamujin mina iwaintujak, chichaman etsegkatnun sujawai.
Tuja Edom aents aidaunashkam depetkatnai. Seír nugkanum ditá shiwaaji batsata nunash depetuk, nugken atankiag dita jukiagtinai. Israel aents aidauk Edom aents aidaun depetuk dita senchijin iwainmamkagtinai.
Jacob wegantunmaya makichik senchigtin depetbau atinai, nunú yaakat aidaunum ujumak juwakag pujuidaun amuktinai”, tiuwai.
Nuna tusa Balaam Amalec aents aidau nugken ayampa wajas chichaak: “Amalec aents aidauk senchigtin ajantusa diitai ainawai. Tujash ashí tsaika emegkam atinai”, tiuwai.
Nuna tusa idayak Balaam quenita aents aidau nugken diisa chichaak: “Atum Caín wegantu aidautigmek ayamjumataijum shiig umikbau akuish, tuja kaya múun aidaunum pishak pasugken ekenag kuitamama numamtuk umikuitkugmesh,
suntag asirianmaya aidau, achigmajag yajupainak nunú pasugkem aina nunak tsaika jiiyai apeawag utsagkagtinai”, tiuwai.
Tuja inagnak Balaam atak tikich tsawantai nagkaemagtinun pachis juna aatus tiuwai: “¡Chah! ¿Apajuí nuna dutiktata duwish, yaki eke iwakush pujustinaita?
Chiprenmaya lancha nayantsanum suntajan yajuak minawai. Nunú asirianmaya aidaun, Hebernumia aidaujai amukagtinai, dutikawag ditashkam jinawagtinai”, tiuwai.
Nuna tusa ashí etsejuk Balaam jiinki weuwai niina jeen waketak. Nunikmatai Balakshakam niina pujusa inamtaijin wakitkiuwai.
Nunik kuashat tsawan nagkaemakiu ai, Tuke Pujuu Moisésan chichajak: “Juju muja Abarim tutaya juwi wakata, nunikam Israel aents aidaun wi nugka susatjai tusa anagkuawaitag nunú diista.
Nunú nugka wainkam, duwi amina yatsum Aarón jakauwa nunismek, ameshkam jakattame.
Atumek yumi umumain atsutai, Israel aents aidau chichamjuinakui, wi nunú dutikatajum tusan uwejush Sin tutainum tiuwaitjim nunú umikchauwaitjume. Nuwi Israel aents aidau yumi sumainakui, atum ditá emtin mina eme anenjuschauwaitjume”, tiuwai. Tuja nunak uwejush Sin tutainum yaakat Cades awa nuwi yumi pukuni jiinu Meribá tutaya nuna pachis tawai.
Tusa tama Moisés Tuke Pujuun chichajak:
“Ashí aents aina nuna Apajuíji Tuke Pujuuwah, ame amina aentsjum aina nuna apuji atin makichik apu adaikata,
nunú yajuak emati, uwig kuitamkachbau wainak yujama nunikainum”, tiuwai.
Tusa tutai Tuke Pujuu Moisésan ayaak: “Josué Nun tutain uchijiya nunuwai wi etegkamu, wajiu, mina umigtau. Nunú untsuka jukim amina uwegmin niina buuken achikta.
Dutikam sacerdote Eleazar pujamunum ejegam, nuadui ashí Israel aents aidau wainbaunum apu adaikata.
Dutikam nuadui ame takasuitam dutika takastinji ujakta. Dutikamu asamtai, ashí Israel aents aidauk niina chichamen umigkatnume.
Untsu Josué nigki sacerdote Eleazarai weti. Nuwi jegamtai Eleazar mina inintsattawai. Tusa ininkui wi Urimnum wajuk iwainaktatja nuna Josuén ujaktatui. Dutikamu asa nii Israel aents aidau apuji wajasa Israel aents aidaun yajuak emati”, tiuwai.
Tusa tima Moisés Tuke Pujuu timaunak imatiksag umikui. Dutikak Josuén juki sacerdote Eleazar pujamunum ejegauwai, tuja nuigtushkam ashí Israel aents aidau batsatbaunmashkam ejega iwainakui.
Nuna dutika Moisés Tuke Pujuu tibaun umiak, Josué buuken achika Apajuín segati apu emauwai.
Juna Moisés namak Jordágka amain etsa minitaiya nuni uwejush awa nuwi pujus, Israel aents aidaun ujakui. Nunú uwegshuk Arabá nugkanum awai. Tuja duka yaakat Suf tawa nujai niniaku nugka Parán, Tótel, Labán, Haserot, Dizahab aatus aajaku aina nuwi awai.
Tuja Cades-barnea jegamuk Horebnum juwaki jinta Seírnum wetaya duke wea weakua once tsawanta imajin jegawai.
Tuke Pujuu Moisésan Israel aents aidau ujakta tusa tima ujakua nunak,
amorreo aents aidaun apuji Sejón Hesbón nugkanum pujaun, tuja Basán nugka apuji Og aajakua nujai depetuk amuka, nuigtu Astarot nugkanum yaakat Edrei tawa nuwiyanashkam depetuk amukua duwi pujus, cuarenta mijan jegá, once nantu taka makichik tsawan tsawaju ai, Moisés Apajuí tibaunak imatiksag Israel aents aidaun ujakui.
Nunak Israel aents aidauk namak Jordágka tsumujin Moab nugkanum batsatun, Moisés dita umikagtinun juna aatus chichajak:
“Muja Horebnum batsatjin Tuke Pujuu iina Apajuíji juna aatus chichagtamak: ‘Atumek juju muja juwig kuashat tsawan batsamsaugme.
Nuadui aakjum aidau tegakjum, wajijum yajuakjum amorreo aents aidau batsatbaunum mujá wetajum. Nunikjum nuna yantamen tikich nugka ayá nuwi batsamsatajum. Duka nugkak juju ainawai: Arabá nugka, ikam tepaju, nugka paka weaju, Néguev nugká, nugka nayantsa pakaji, canaágnumia aents aidau nugke, nuigtu Líbano nugka, namak shiig múun Eufratesa aatus jegawai.
Wi nunú nugka aina nunak atumin amaajime. Wetajum nunikjum nunú nugka jukitajum, nunak atumi apachjum Abraham, Isaac, Jacob aajaku aina nuna uchiji wegantu aidaun susatnaitjai tusan anagkuawaitjai’, tujutmayi” tiuwai Moisés.
“Mina pataag Israel aents aidauwah, chicham umiktina nuna wi jintintuawaitjim nunú yamai antukjum betek umiktajum. Nuniakjum iwaku pujusjum Tuke Pujuu atumi apachjum aajaku aidaun Apajuíji, nugka amastajime tusa anagtamauwa nunú nugkanum jegajum batsamsamnujum.
Chicham umiktina nuna wi tajim duka makichkish ewaetsuk, tuja esakagjumkesh emegkautsuk betek umiktajum. Tuke Pujuu atumi Apajuíjiya nuna chichame umiktin agagbauwa nuna wi tajim nunú betek umiktajum.
Atumek shiig dekagme iina patayi aidau muja Baal-peor tutainum batsamas, nuwiya aents aidau apajuímtaiji Baal aajakua nuna emematu yujatai, Tuke Pujuu kajejuk ijinauwai.
Tujash atum aidautijum Tuke Pujuu atumi Apajuíjiya nunú eme anentsajum niina chichame umigkau aidautigmek yamai juwi ashí iwaku pujagme.
“Tuja Tuke Pujuu mina Apajuíg atumin nugka amasua nuwi atum pujusjum, chicham umiktinun nii tujutbaunak imatiksanuk ashí jintintuajime.
Nunú chichama duka ashí betek umiktajum. Nuniagmin aents nunú nugkanmaya aidaush, yachamet unuimatjai atumin awa nuna dekawagtatui. Nunú atum betek umiamugmin wainkag, dita chichainak: ‘¡Israel aents aidauk shiig yacha ainawai!’ tujamiagtinai.
Wagki aents tikich nugkanmaya aina duka ditá apajuímtaiji yayachbau asag, iina Apajuíji Tuke Pujuu ii segamak betek yaimpau asamtai, senchigtin ainag imanuk makichkish atsawai.
Tuja nuigtushkam iinu chicham umiktin aidau shiig pegkeg ajutjamu asamtai, senchigtin ainag ibauk makichkish tikich aents aidauk atsuinawai. Wagki ditanuk iinu chicham pegkeg umiktin aidau ajutjama nunin atsugbau asag. Nunú chichaman wi atumin jintintuan yamai amaajime.
Nuadui kuitamamkatajum Apajuí atumin yaimpau asa, kuashat waji wainchatai aidaun iwainamu wainkauwaitjum nunú kajimatkijum. Tuja wi atumin jintinjim dushakam makichkish kajimatkigpa. Kajimattsuk atumi uchijum aidau, tijajum aidau, nunú pachisjum jintintuatajum”, tiuwai.
“Atum aidautijum muja Horebnum Tuke Pujuu atumi Apajuíji emtin pujuyujum nuadui Tuke Pujuu chichagtak: ‘Israel aents aidau ijumjata mina chichamjun antukag unuimagtinme. Nunikag mina tuké umigtuktinme, nuninak dita uchiji aidaunash jintintuatnume. Dutikam ditashkam dutiksag umiktin atinme’, tujutiabi.
“Tusa tujutai atumek muja najatamunum ijunjabiugme. Nunika ijunjajumin nunú mujanmaya jii kegak bukuiti yaki takuni yujagkim najanea shiig suwe wajasabi.
Nunú kegamunmaya Tuke Pujuu Apajuí atumin chichagtamu antukuitjume. Tujash atumek chichame antakjumesh niina niimeg makichkish wainkachuitjume.
Tuja nunú mujanum jimag kaya pakama najanamunum diez chicham umiktin aidau agagbaun Tuke Pujuu amasabi. Dutika amaak juju ashí betek umiktajum tusa tujabiuwai.
Nuadui Apajuí nugka amastata nuwi batsamsajum nunú chicham umiktina nuna atumin jintintuati tusa Tuke Pujuu mina inatjauwai.
“Muja Horebnum jii kegamunum Tuke Pujuu atumjai chichasua duwikish atumek makichkish niina niimeg wainkachuitjume. Nuadui kuitamamkatajum,
wainkajum dakumka najana ememattai aina nunú aishmagkesh, nuwakesh dakumka najanagmek emematigpa pegkegchau wajasaijum.
Tuja kuntinkesh, chigkikesh,
japiinas yujau aina dukesh, namakia aina dukesh ememattinuk dakumkagmek makichkish najanawaigpa.
Tuja nayaim diyakjumesh, etsa, nantu, yaya aidau, nuigtu tikich agkajunum etsantin ayá dukesh wakemain diyakjum emematigpa. Wagki nunú aidaunak juju nugkanum tikich aents aidau batsata nunú ememattinme, tusa Tuke Pujuu tiuwai. Tujash ii Israel aents aidautik Tuke Pujuu Apajuí ii emematin ainag ima duke emematiagmi.
“Atumnak jiju ukuijatasa hornonum jitayama numamtuk Egipto nugkanum waitkam batsatutigmin Tuke Pujuu jiipag niinu etamiuwai.
Dutijamawaitak atumi pegkegchaujin Tuke Pujuu mina kajegtuke. Nuadui amek namak Jordágkak katitkashtatme tujutne. Tuja nuigtushkam nugka atumdau atinun amastata nuwig jegashtatme tusa tujutne.
Tujutiu asamtai wika namak Jordágnak katittsuk juu nugka juwig pujusan jakattajai. “Untsu atum aidautijum Jordán katitkajum nugka pegkeja nunú jukittagme.
Tujash kuitamamkatajum atum chicham umiktinum Tuke Pujuu atumi Apajuíjum amasua nunú kajimatkijum. Nuadui dakumka najana apajuímtai aidaun, Tuke Pujuu Apajuí dutikawaigpa tusa tujabiuwa duka makichkish dutikawaigpa.
Wagki Tuke Pujuu atumi Apajuíjiya duka dekas, Apajuí akasmauwai. Iman asa niig jii kegak apea emegkaina imanai.
“Tuja nunú nugkanum batsamsajum uchijinkajum, tijajinkajum múuntuch wajasa pujakjumesh, Apajuí emematut idaikujum dakumka najana ememattai aina nuninuk emematigpajum, Tuke Pujuu atumi Apajuíjum kajegtamkainum.
Tuja atum Jordágka amain katigjum Apajuí nugka amasua nuwi pujusjum dakumkamu emematu yujakjumek, nunú nugkanmak dukap tsawan pujutsuk ijina emegkam atinaitjume. Duka tuke uminkatta nuna wi yamai nayaimpin nugkajai adaisan tajai.
“Tuja nuigtushkam Tuke Pujuu jiipag ashí nugkanum utsampaktatjume, dutijamawagmatai nunú nugkanmak ujumchik juwakag pujusagtinai.
Dutika utsampakmatai tikich nugkanum yujasjum nuwiya aidaun apajuímtaiji numi najanamu, kaya najanamu antuchu, wainmachu, yuchau, mayatchau aina nunú ememattinaitjume.
Nunika tikich nugkanum batsamsajum waitiakjum, Tuke Pujuu atumi Apajuíjiya nunú, ashí anentaimijai, wakanmijai segaakjum antujam atinaitjume.
Atum tikich nugkanum batsamsajum dakumkamu emematkujum waitu pujautijum idaikujum, ataktu Tuke Pujuu atumi Apajuíjum umigjuminig,
niig wait anenkagtina iman asa atumnakek idaitamsashtinai. Ijipatnash ijipashtinai, nuigtushkam nii atumi muunjum aidaujai chichaman umikua nunak kajimatkishtinai, wagki nunak tuké umiktinaitjai tiu asa.
“Atumesh anentaimsatajum: Apajuí yama nagkamchak aentsun najanauwa duwi nagkamsash, tuja ashí nugka najatawa imanuish, Apajuí iina yaimpau asa pegkeg aidaun yamai iwaina aika iwainakui tabaush makichkish antukukaitjum.
¿Jii kegamunum Apajuí atumin chichagtabau antakjumesh, jinachuitjum nuninush tikich aents aidaush ainawash?
Ii aidautinak Apajuí etegtamjauwai. Dutijabau asa iina ayamjutpak, jutii makichkish wainajakchamun ishamain aidaun Tuke Pujuu iwainag egiptunmaya aidaun senchi sapigmitkakua nunú atumek shiig wainkauwaitjume. Tuja tikich apajuímtai aina duka makichkish imanun iwainamainuk shiig atsawai.
Nunak dutikauwai Tuke Pujuu senchigtina imanuk, tikich Apajuík shiig atsa nuna ashí aents aidau dekatnume tusa.
Apajuí atumi pujutjumin esetamatag tau asa, nayaimpinum pujusa chichagtamkauwai. Tuja nugkaashkam jii kegaun iwaintugmakui. Nunú jii kegamunmaya niina chichame antukuitjume.
Tuja atumi apachjum aajaku aina nunashkam Apajuí aneau asa dita wegantunmayan etegjauwai. Dutikau asa Egipto nugkanum waitkam batsatun niina senchijijai jiija agkanmitkauwai.
“Nuadui tikich aents atumi nagkaetamsau kuashat, nuigtush senchigtin aidaun atumesh wainjumin Apajuí jiija utsagke, wagki yamai atum juju nugka jukitin asagmin.
“Nuniau asamtai Tuke Pujuu Apajuí nayaimpinash, nugkanash apujiya nunú shiig antukjum kajimattsuk aneaku atajum. Wagki Apajuíya imanuk tikichik atsawai.
Nuadui niina chichame umiktajum tibauwa nuna wi yamai juju tsawanta juwi amaajim nunú betek umiktin atajum. Nunú betek umiakjumek, Tuke Pujuu Apajuí atumdau nugka tuke atinun amastata nuwi kuashat mijan pujustinaitjume”, tiuwai.
Moisés Israel aents aidaun chichajak: “Tuke Pujuu atumi Apajuíjum nugka anagtabauwa nuwi jegajum pujusjum, chicham agagbauwa nunú atum umiktin aidaun jintintuati tusa, Apajuí mina inatjauwa duka jujuwai:
‘Tuke Pujuu Atumi Apajuíjiya duke ememattajum. Dutikakjum niina chichame umiktin aidau agagbauwa nunú atum, atumi uchijum aidau, tijajum aidau aatus umiktinun wi jintinjim nunú betek umiktajum. Nuniakjum kuashat mijan iwaku pujustinaitjume.
Nuadui Israel aents aidauwah, chicham umiktin aina nunú betek umiktajum. Nunú betek umiakjumek, nugka pegkeg ajak shiig tsapaun amastinaitjime tusa Tuke Pujuu atumi Apajuíjum atumi apachjum aidaun anagkuawa nuwi pujusjum shiig kuashat yujaktinaitjume.’
“Antuktajum Israel aents aidauwah: Tuke Pujuuwa nunuwai iina Apajuíjig; Tuke Pujuuk ima makichkiuchi.
Tuke Pujuu amina Apajuígmea nunú amina anentaimijai, wakanmijai, senchigmijai aneeta.
Nuniakum wi yamai tajim nunú shiig atukjum kajimattsuk aneaku atajum.
Nunikjum atumi uchijum aidau kashi kashinig jintintajum. Dutikakjum atumi jeminish, tuja jintá wekaekugmesh, kashi kanakjumesh, tsawaku nantakjumesh, chicham umiktin aina nunú uchijum aidau jintintuatajum.
Atumek Apajuí etegkamu ainajum nunú iwainmamkujum chicham agagbau umiktin aina nunú kuntugmin patakumajum, atsejukjum yujastajum.
Tuja nuigtushkam shugku aidaunum, nuigtu atumi jee aina nuna waitijinchakam agaja anujkatajum.
“Atumi apachjum Abraham, Isaac, Jacob aajaku aina nuna nugka amastajime tusa Tuke Pujuu atumi Apajuíjum anagkuawa nuwi atumnak ejetamawagtatui. Nunú nugka nuwig yaakat múun shiig pegkeg aidau atumkesh yaaktamkachbau,
jega aidaunum waji pegkeg aidau pimasua weaku atum ipiakchamu, yumigmat aidaush atum taichbau yaunchuk tai umikbau aidau, tuja uva ajakbau aidau, aceituna ajakbau atum ajakmachbau aidau, yaunchuk ajaka umikbau aina nuwiya shiig yuwajum pujustinaitjume.
Nunú iman ayaunum jegagmesh, Tuke Pujuu Apajuí atum Egipto nugkanum inaku waitkatai batsatutigmin agkanmitkagmauwa nunú kajimatkigpa.
¡Tuke Pujuu atumi Apajuíjiya duke ememattajum! ¡Nuniakjum ima nigki eme anentsajum umigkatajum! ¡Tuja atum umiktin dekas takugmek ima Apajuí daajinig titajum!
“Tuja tikich aents aidau apajuímtaiji aina duka emematigpa,
wagki Tuke Pujuu atumi Apajuíjiya duka, dekas Apajuí akasmauwa, nuniau asa atum wainka apajuímtai aina nunú emematu yujataik, nii kajegtamak ashí ijipamainai.
“Tuja Masá nugkanum pujusjum Tuke Pujuu atumi Apajuíjum dekapsauwaitjum numamtuk ataktu dekapsatasagmek wakeyigpajum.
¡Tuke Pujuu atumi Apajuíjiya nuna chichame umiktin agagbauwa nunú umiktajum tusa tujamauwa duka ewaetsuk betek umiktajum!
Atumi apachjum aajaku aina nunú umikagtinun Tuke Pujuu anagkuawa nuwi jegajum shiig pujustag takugmek Tuke Pujuu wakegamu pegkeg aina duke takastajum.
Nuniagmin nii tibauwa nuna imatiksag atumi shiwaajum aidaunak atumjai maaniawai tusa uwakek ipisjattawai.
“Tuja atakea duwi atumi uchijum aidau inimpainak: ‘¿Juju chicham umiktin agagbau aina nuna Tuke Pujuu iina Apajuíji umiktajum tujabiuwa nunash wajina taku tiuwaita?’
Tujamainakuig atum ayaakjum: ‘Ii aidautik Egipto nugkanum batsamsa faraógka inaku waitkatai ayaji. Nuni batsatjin Tuke Pujuu niina senchijijai jiipagmayi.
Tuja faraógkan, niina nuwen, niina uchijin aatus Tuke Pujuu suwimka suwak wainchatai ishamain aidaun iwainajua nunú ii wainkauwaitji.
Untsu jutiinak nuwi batsatutin nii jiipag jujamki iina apachji aajaku aina nuna anagkuak nugka amastajame tiuwa nuwi itagmae. Dutijama nunú nugkan iina amase.
Dutika amasu asa Tuke Pujuu iina Apajuíji chichagtamak: Juju chicham umiktin aidau agagbauwa nunú umiktajum, nuniakjum ajaantusjum diitajum, tusa tujamui. Wagki nunú betek uminaku yamai iwaku shiig batsatag junika batsamsatag tau asaja.
Tuja chicham umiktin agagbauwa nunú umiktajum tusa Tuke Pujuu iina Apajuíji tujabiuwa nunú betek umiajinig, dekas atumek pegkeg takagme tujamtatji’ titatjum”, tiuwai Moisés.
“Tuke Pujuu atumi Apajuíjum, atum batsamsatnun nugka amastata nuwi ejetamawagtatui. Dutijama nuwiya aents aidau siete nugka múun aidaunmaya maki makichik chichamtin, atumi nagkaetamsau senchigtin, shiig kuashat batsamin: hitita aents aidau, gergeseo aents aidau, amorreo aents aidau, cananeo aents aidau, ferezeo aents aidau, heveo aents aidau, Jebús aents aidau batsata nunak atumesh wainjumin Tuke Pujuu jiija utsagtatui.
Tuja nunú aents aina nuna depetkatnume tusa Tuke Pujuu atumi Apajuíjum senchimtijamamtai, depetkajum utuagmek wait anenjaigpajum, tuja nuigtush ditajaigkish chichamak umikaigpajum, ayatak ijina utsagtajum.
Tuja nuigtushkam atumek nuwiya nuwa aidaujaig nuwenawaigpajum, atumi uchijum aidaush, nawanjum aidaushkam nuwiya aents aidaujaig nuweawaigpajum.
Wagki ditá aishin umijuinak aishi apajuímtaiji aidaun uchijum aidau, nawanjum aidau emematuinak Tuke Pujuu ememattan kajimatkinum. Dita nuniagtai Tuke Pujuu atumin kajegtamak shiig wamak ijipamain asamtai.
“Nuadui dita apajuímtaijin emematuinak kuntinun patasa apetai aidau najankamu ajuina duka tsaigkatajum. Dutikakjum dita apajuímtai kaya aidau, numi kampujam tsupikbau, Asherá daagtin aidaun aatus dita emematuina duka ashí tsaigkatajum. Tuja nuigtushkam ashí tikich dakumka najanamu aina dushakam dutiksagmek tsaigka apeajum utsankatajum.
Wagki atumek ima Apajuí Tuke Pujuu tutaya nudau atinme tusa etegjamu ainagme. Nuadui atumnak ima niinuk atinun ashí aents nugkanmaya aina nuwiyan etegtamjauwai.”
“Tuke Pujuu atumi Apajuíjiya nunú etegtamjauwa nunak, aents tikich nugkanmaya aina nuna nagkaesau ima kuashat asagminigkish etegtamjachui. Atumek dekas tikich aina nujai apatkamak imanchaush ainagme, nunin ajuminig etegtamjauwai.
Tujash ¿wagkag nunash etegtamjabi? Nunak Tuke Pujuu atumin anempau asa, atumi apachjum aajaku aidaun anagkuawa nuna umiktag tau asa, Egipto nugkanum batsamsajum faraógka inaku waitkatai batsatutigmin niina senchijijai jiigmajui.
Nuadui Tuke Pujuu atumi Apajuíjiya duka aents aidau niina aneak umijuinamak, nii umiktajai tibaujinak ewaetsuk, ditá uchiji wegantu aidaunmashkam tuke umina nunú dekaskeapi titajum.
Tuja niina betek umigtsuk kajejuina nunak nii suwimka susa wamak ijina utsainai. Nunin aina nunak kuashat tsawannakesh sutsuk shiig wamak ijina utsainai.
Nuniau asamtai yamai wi atum aidautigmin chicham umiktin agagbau aidaun umiktajum tajim duka betek umiktajum”, tiuwai.
“Juju chicham umiktin aidau agagbauwa nunú antukjum betek umiagminig, atumi apachjum aidaun Tuke Pujuu atumi Apajuíjum ditan anagkuawa nuna betek umiktatui.
Dutikak ima atumnak anempatnai. Nuadui pegkegnum yumigtamag atumi uchijum aidaunash pegkegnum yumigkig kuashat ikauntugmaktinai. Tuja ajakma juutnumash, trigogminash, vino, nuigtu aceite aidaunash, tuja baka aidau, uwig aidau tsakapatnumash atumi apachjum aidaun anagkuauwa nunak imatiksag amasagtatui.
“Atum atinaitjume dekas tikich aents aidaun nagkaesau pegkegnum yumigsamu. Nuadui nuwa kaga aidaush atsutnai. Tuja aishmag aidaushkam uchi akiichuk atsutnai. Tagkujum nuwa aidau petsachuk, tuja aishmag uchi akiichush atsutnai.
Egiptunmaya aents aidaun jata ishamainun Tuke Pujuu ajuntug atumesh wainjumin ijinauwa annuk atum batsatmaunmak shiig atsutnai. Apajuí nunak emegkaktinai. Iman jata aina duka atumnak waitkagmaschagtinai, untsu tikich aents atumi shiwaajum aina nuna waitkasagtinai.
“Tuja tikich aents aina nunú ijinatajum tusa Tuke Pujuu atumi Apajuíjum tujamkuig, wait anentsuk ijinatajum. Tuja ditá apajuímtaijiya dukesh emematigpajum. Nunú nuniakjumek waitut igkugjum suugtatjume.
“Tuja namputchawame, atum anentaimsajum, juju aents aina nunú iina nagkaetamsau kuashat aina imajush ¿itugkaik jiijaish utsagtaji? tumainaitjume.
¡Tujash ishamkaigpajum! Tuke Pujuu atumi Apajuíjum faraógkan egiptunmaya aents aidaujai itujuk ijinauwaita nunú adeagtajum.
Atum Egipto nugkanum batsatutigmin Tuke Pujuu atumi Apajuíjum niina senchijin kuashat wainchatai aidaun atumesh wainjumin iwainag jiipajajua nunú anentaimtustajum. Tuja atumi shiwaajum kuashat asamtai ishamajum nunashkam Tuke Pujuu ijinattawai.
“Tuja nunú aents aidau atum ijinjumin ujumak uwemjau, tuja tupikaki uumkaju aina nunashkam ijinati tusa Tuke Pujuu ete múun aidaun ishitkattawai.
Nuadui nunú aents aina duka ishamkaigpajum. Atumnak Tuke Pujuu atumi Apajuíjum senchigtina nunú uyuntamjume.
Nunú aents aina nunak Tuke Pujuu diipas utsa utsakua emegkagtatui. Atumek juu tamawaikik, waamkek utsagkaigpa, dutika ajuminig nugka ankan wajasmatai, kuntin ikamia aina nunú yujaka waitkagmasainum.
Tujash Tuke Pujuu atumi Apajuígmia nunú aents aina nunak atumin idaitugmastatui. Dutikau asa diipas utsa utsakua ashí emegkagtatui.
Dutika utsagkam ditá apuji aina duka atumin yunumjagtatui, nuninakui atum ashí ijinajum emegkaktinaitjume. Dutikamu asa makichkish ayamjumainjig shiig atsujiagtinai. Nuadui atum ashí amuktinaitjume.
“Tuja ditá apajuímtaiji aina dushakam apea utsankatajum. Untsu nunú tsayakjumesh wainkajum oro aidau, plata aidau ayá nunú wakejukjum jukigpajum, nunú atumin waittan itagtamamtai waittsaijum. Wagki nunú aina nunak Tuke Pujuuk tsuumawai.
Nuniau asamtai, Apajuí diisam, waji pegkegchau aina nuninuk atumi jeminig awayawaigpa, Apajuí atumnashkam ijipawainum. Wagki nunú waji aina duka shiig pegkegchau asamtai, tsaika utsagbau atatui.”
“Tuja wi atum aidautigmin chicham umiktin agagbauwa nunú umiktajum tusan yamai tajim duka betek umiktajum. Nunú umiakjum iwaku batsamsajum kuashat yujaktinaitjume. Nuniakjum atumi apachjum aidaun Tuke Pujuu nugka amastajime tusa anagkuawa nuwi jegajum batsamsamnujum.
“Atum Egipto nugkanum batsatutigmin Tuke Pujuu atumi Apajuíjum jiipag jujamki cuarenta mijan uwegshunum awekapasua nunú makichkish kajimatkigpajum. Imaan mijan awekapasua nunak, ememataiji aidaun idaisatnume tusa, tuja nuigtu imanik waituinakush dekas mina chichamjunash umigtumainash aina tusa dekapjamak, dutijamauwai.
Tuja kuashat tsawan nujantai waitiagminish, maná atumi wainchatain tuja atumi apachjum aajaku aina dukesh wainajakchamun Tuke Pujuu ayugtamauwai. Nunak dutikauwai wagki aentsuk ima yujumkanak yusagkek iwaku pujutsuk, Tuke Pujuu chichamejai pujumaina nuna jintinjamak.
Cuarenta mijan yujasuitjum duwikish atumi jaanchjumek mamukchajui. Tuja atumi nawe aidaukesh iyagchajui.
“Nuadui Tuke Pujuu atumi Apajuíjum makichik múun niina uchijin jintintama numamtuk jintinjamawajua nunú anentaimtusjum diistajum.
Nuniakjum niina chichame umiktin agagbauwa nunú betek umiakjum, Apajuí eme anentsajum diitajum. Tuja nii jintinjamamua dushakam imatiksagmek umiktajum.
“Wagki atumnak Tuke Pujuu atumi Apajuíjum jujamki nugka pegkeg paka tepetpetu ikamnum, entsa aidau, yumi pukuni jiinaidau, yumi initkanmaya aidau shiig kuashat ayaunum ejetamawagtatui.
Nunú nugkanmak trigo, cebada, uva ajakbau, higuera aidau, munchi aidau, olivo aidau, dapa yumiji aidau aatus ayawai.
Nunú nugkanmak atumek wajinak yuwatja tusagmek puyatchattagme. Tuja tikich waji aina dukesh puyatjukchattagme. Kaya aidaunmaya wainkatnaitjume hierro aidau, nuigtushkam mujanmaya taijum jiju cobre yajumtinaitjume.
Tuja yutai yuwajum ejemagjum shiig aneasa pujakjumek, Tuke Pujuu atumi Apajuíjum kajimattsuk see titajum, nii nugka pegkejan amasu asamtai.”
“Kuitamamkatajum Tuke Pujuu atumi Apajuíjiya nunú kajimatkijum. Niina chichame umiktin agagbauwa nuna wi jintintuajim nunú umitsuk idaisaigpajum.
Tuja yutai yuwajum ejemagjum shiig aneasjum jega pegkeg jegamkamunum pujakjumesh,
nuigtu uwigjum aidau, bakajum aidau, oro aidau, plata aidau, nuigtu tikich wajijum aidau aatus kuashat kawegku wainkugmesh,
ememakjum Tuke Pujuu atumi Apajuíjiya nunú atum Egipto nugkanum inaku waitkatai batsatutigmin jiipag,
jujamkiag uwejush ishamain dapi aidau, titig aidau ayaunum kuitamjamak, yumi atsutaish nii kayanmayan yumi jiiki uwagtinme tusa amasajua nunú kajimatkigpajum.
Tuja nuigtushkam atumi ememataigmin idaimitkagmastatus, tuja nuigtu dekas mina chichamjunash umigtumainash aina tusa dekapjamak atumi wainchatain, tuja atumi muunjum aajaku aina dukesh wainajakchamun uwegshunum manán ayugtabauwai. Nunak nii dekapjamas pegkegnum yaimpaktag tau asa dutijamawajui.
“Wainka anentaimsajum: ‘¡Juju waji aina junak mina senchigjai imatikatsjash!’ tiigpajum.
Nunak Tuke Pujuu atumi Apajuíjum atumi muunjum aajaku aina nuna anagkuamun umiak, jamamtuchu pegkeg batsamas takastinme tujabiu asamtai, pegkeg pujusa takakjum wajijinau asajum. Nuadui Tuke Pujuu atumi Apajuíjiya duka kajimatkigpajum.
“Untsu atum Tuke Pujuu atumi Apajuíjiya nunú umigtsuk, tikich apajuímtai aina nunú emematkugmek, duka ashí ijina utsam atatjume. Junak dekas uminkatnun tajime.
Atum Tuke Pujuu atumi Apajuígmin chichame umigtsugminig, nii atumi shiwaajum aidaun ijinatta dutiksag atumnashkam ijipattawai.”
“Israel aents aidauwah, antuktajum: Namak Jordán katitkajum atumi shiwaajum aidau senchigtin, atum ainajum aan kuashat, yaaktajish múun peeja apakbau utumainchau aina nunú utuajum depetkatnuk tsawantak jegawai.
Nuwiya aents aidauk múun esajam gigante Anac aajakua nunú wegantujai betek aidau batsatui. Tuja atumek dekagme yaunchuk aaja timauwa nunú: ¿Gigante Anac aajakua iman aents aina nunash yaki depetkainta?
“Tujash atumnak Tuke Pujuu atumi Apajuíjiya nunú kuitamjamsamtai shimajum nunú shiig dekau amainaitjume. Niig jii kegak ikagnamainchau ashí apeka weama iman asa, nunú aents aina nunak atumesh wainjumin ijinattawai. Tuke Pujuu atumi Apajuíjum tujabiuwa duka imatiksagmek utugchat atsau, nunú aents aidauk shiig wamak jiija utsaakjum ijinattagme.
“Tuke Pujuu atumi Apajuíjiya nunú atumi shiwaajum aidaun jiija utsaak nugka amasmataish: ‘See kuashat, ii ima pegkeg ainag duwi Tuke Pujuu juna nugkan amase’, tiigpajum. Wagki Tuke Pujuuk nunú aents aidaunak ditá pegkegchaujin utsagtatui.
Tuja atum ima pegkeg asagminkish, atsa nuniachkush atum dekas ima shiig takau asagminkish wait anenjamu asag, nunú aents aina nunak jiijag utsagchattawai. Nunak ditá pegkegchaujin, nuigtushkam atumin apachjum Abraham, Isaac, Jacob aajaku aidaun anagkuawa nuna umiak dutikattawai.
Juju shiig dekatajum: ¡Tuke Pujuu atumi Apajuíjiya nunú nugka pegkejan amastata nunak, atum ima pegkeg takau asagminkish amaschattawai! Atumek dekas chicham umichu intimkiu ainagme.”
“Uwegshunum batsamsajum Tuke Pujuu atumi Apajuíjiya nuna chichame intimjukiu ainajum nunú kajimatkitin aigpajum. Atumek Egipto nugkanum batsatutigmin Tuke Pujuu jiipajajua duwi nagkamsajum yamaishkam tuke intimjakjum ikaje yujagme.
Nuigtushkam muja Horeb pujusjumesh pegkegchau takakjum Tuke Pujuu ikajkauwaitjume. Nuadui Tuke Pujuu atumin senchi kajegtamak ijipamain awagtamkabi.
Tuja chicham umiktin agagbaun jukitasan wi mujá weamiajai. Nunikan yujumka yutsuk, umutnash umutsuk cuarenta tsawan nuigtu cuarenta kashi pujuyajai.
“Nunika pujai, atumesh ijunjajum diyagmin jii kegamunmaya atum chicham umiktinun Tuke Pujuu ujapakabi. Nunú chichaman jimag kaya pakamamunum nii agagbaun juki sujusabi.
Nuwi cuarenta tsawan nuigtu cuarenta kashi ejeyi ai, Tuke Pujuu jimag kaya pakama najanamunum chicham umiktin aidau agagbaun sujusami.
Nuna sujusa chichagtak: ‘Amina aentsjum aidau Egipto nugkanum batsatu jiigmayum duka wainak yujawai. Nuniau asamtai wamak wakitkita, wi dita aidaun juju umiktajum tusa tibaunak kajimatkiag idayinak jiju ukuijag nujai dita ememattinum najanawag batsamtuinawai’, tujutiabi.
Tuja nuigtu chichagtak: ‘Juju aents aina junak shiig wainkagjai, ditak dekas chichaman shiig intimkiu ainawai.
Nunin asagmatai amek dita aidauk chichamjukaipa, wi ditanak ijinan utsagtatjai. Dutika ai nugkanmak makichkish juwakchatnai. Tujash aminiyanak dita aina nuna nagkaesau kuashat aentsun ikaugkattajai’, tujutiabi.
“Tujutmatai jii kegamunum mujá pujaun waketkun, chicham umiktin agagbaun jukiamiajai.
Nunika atum batsatbaunum jegakman, Tuke Pujuu umiktajum tujabau umitsuk wamak kajimatki idaikujum, jiju ukuijajum nujai toro tsakat dakumka najanajum batsamtautigmin wainkabiajime.
Nunika kajekan, jimag kaya pakama najanamunum chicham umiktin aidau agagbau takakbaujun atumesh wainjumin nagkima ajiajan tsaikamiajai.
“Nuna dutikan atum yaunchuk pegkegchau takakjum Tuke Pujuu ikajkagmin, wi niina segaakun cuarenta tsawan nuigtu cuarenta kashi yujumka yutsuk umutnash umutsuk pujuyag imanisnuk ataktushkam Tuke Pujuu segaaku pujuyajai.
Nuniakun atum aidautigmin nii senchi kajegtamak ijipatag takui puyatiajai. “Tujash Tuke Pujuu wi ataktu segamun antugtuku asa ijipachabi.
Tuja Aarógnashkam Tuke Pujuu kajejuk maatag takui, wait aneasam maawaipa tusan ayamjukamiajai.
Nuna dutikan nuadui, atum pegkegchau takakjum toro tsakat dakumka najanamugmin jukin jii kegamunum nagkiman patakamiajai. Dutika ai kuwigmatai, dekegka tsaika yukukuntu eman, nunú mujanmaya entsa akagunum ajugka ajapawamiajai.
“Tuja nuigtushkam Taberá nugka, Masá nugka, Quibrot-hataavá nugka aina nuwi pujusjumeshkam pegkegchau takakjum Tuke Pujuu ikajkauwaitjume.
Atum Cades-barnea pujagmin Tuke Pujuu chichagtamak: ‘Wi nugka amasuitjim nuwi wetajum’, tusa tujamkuish atumek antugtsuk, nuigtush niiyai kajintsa anentaimchau asajum, nii tujabau umigkachuitjume.
¡Atumek yaunchuk nagkamsagmesh intimkiu, Tuke Pujuu umigchau ainajum nunak wika dekajime!
“Nunin asagmin Tuke Pujuu ijipatag takui, wi cuarenta tsawan nuigtu cuarenta kashi makichkish ayamtsuk shiig senchi Tuke Pujuu segaakun pujusamiajai.
Nuwi pujusan niina senchi segaakun: ‘Tuke Pujuu Apajuíyah, ame tujinmainuk makichkish atsawai. ¡Nuadui juju amina aentsjum aidau, Egipto nugkanum batsatu amina senchigmijai jiijuitam duka, wait aneasam ijinawaipa!
Tuja adeagta amina inakem Abraham, Isaac, Jacob aatus aajaku aina nunú. Nuniakum juju aents aina nuna umishtaiji, tuja dita pegkegchauji aina nujai tsagkujam wait anenjata.
Wagki Israel aents aina juju ame ijinawaminig, egiptunmaya aents aidau chichagtamainak: “Apajuí Israel aents aidaun kajejau asa Egipto nugkanum batsatun jiija yajuak, nii nugka anagkuawa nuwi ejetsuk jintá uwegshunum ijina utsagke”, tujamain ainawai.
¡Tujash Israel aents aidauk amina aentsjum ainawai! Nuniau asamtai amina senchigmin Egipto nugkanum batsatu jiigmayume’, tusan tiyamiajai” tiuwai Moisés.
Tusa tai Tuke Pujuu chichagtak: “Jimag kaya pakamamu yama nagkamchak aajakua nujai betek tsupika umikta. Dutikam nuigtushkam chicham umiktin agagbau egkeatin arca najanata. Dutika nunú jukim mujá wakata wijai chichastasam,
nunikamin wi nunú kaya pakama najanamua nuwi chicham umiktin yama nagkamchaku agagbau ame ajiaja tsaikabium nujai betekan agagtajai. Dutikamtai arca numi najanamunum egkeam kuitamkattame”, tujutiabi.
Tusa tujutmatai numi acacia tutaiyai arcan najanawabiajai. Tuja nuigtushkam jimag kaya pakamamun tsupika jukin mujá weamiajai.
Nunika waka ai Tuke Pujuu nunú kaya pakama najanamunum diez chicham umiktin aidaun yama nagkamchak atumesh wainjumin ashí tuwaka ijunbaunum jii kegamunum tujabiuwa nuna imatiksag agag sujusabi.
Dutika sujusmatai nuna jukin mujá pujaun wakitkiamiajai. Nunika jegaan arca najanamunum Tuke Pujuu dutikata tujutbaunak imatiksanuk egkeawabiajai. Duka yamaikish nuwi awai.
Tuja wi yama nagkamchaku pujusamiag imanisnuk mujá cuarenta tsawan, nuigtu cuarenta kashi pujusamiajai, nunika pujusan Tuke Pujuu segabiajai, ijinawaipa tusan. Tusa sega ai yaunchuk antugtukua nunisag ataktushkam Tuke Pujuu mina antugtuku asa ijipachabi.
Untsu ayatak mina chichagtak: “¡Wamak wakitkita, nunikam umintsam Israel aents aidau yajuakam, wi ditá apachji aajaku aina nuna nugka anagkuawaitag nuwi emata!” tujutmayi.
Israel aents aidauwah, atumnash Tuke Pujuu atumi Apajuígmish yamaish ¿wajina segapainawa? Ima nigki eme anentsajum nii tabau betek umiktajum, dutikakjum aneetajum, nuniakjum atumi anentaimijai, wakanmijai ememattajum.
Apajuí wakegawai chicham umiktin agagbauwa nuna umiktinme, nuninak shiig batsamsatnume tusa.
Tuja nayaim aina duka, nayaimpi yakintin ayá dushakam, nuigtu nugka, tuja nugkanum ayá nujai ashí Tuke Pujuu atumi Apajuíjiya nudau aina nunú dekaatajum.
Nunú imanuk ayaig, nuna etegmainaitak, atumi apachjum aajaku aina nuna aneau asa etegkauwai. Nuigtushkam kuashat aents tikich nugkanum ayau dekag nuwiyan etegmainaitak, atumi apachjum wegantunmaya aidautigmin mina aentsug atinme tusa etegtamjauwai.
Nuniau asamtai anentainkachu atsuk, Tuke Pujuu atumjai chichaman umikua nunú shiig antukjum kajimattsuk aneaku atajum.
Wagki Tuke Pujuu atumi Apajuíjiya duka tikich apajuímtai aina nuna nagkaesau, ashí apu aidaun Apujiyai. Niig dekas Apajuí múuntai, senchigtinai, tuja ishamainai, niig aents aidaunak etegka idaitsuk ashí betek kuitamnai, nuigtushkam wait anenjugti tusa akiamkesh amaitsui.
Niig bitaik aidaun, waje aidaun wait anentau asa kuitamui, tuja nuigtushkam tikich nugkanmaya aidau atum batsatbaunum pujuina nunashkam aneau asa, yutain, nugkutaijai suwawai.
Nuadui atumek aents tikich nugkanmaya aina nunú aneetajum, wagki atumshakam egiptunmayachuitkujum Egipto nugkanum batsamajakuitjume.
Tuke Pujuu atumi Apajuígmia duke ememattajum, nuniakjum ima nigki umigkatajum. Tuja atum umiktina nunú dekas takugmek ima Niina daajinig titajum.
Wagki Apajuík dekas múuntai. Iman asamtai, ima nigki emematuinaji. Niyai atumi Apajuíjig, nuniau asa atum aidautigmin ayamjutpak, wainchatai ishamain aidaun iwainajua nunú wainkauwaitjume.
Atumi apachjum aidau Egipto nugkanum jegawaju aina duka setenta aentsuk aajaku ainawai. Tujash yamaik, Tuke Pujuu atumi Apajuíjiya nunú shiig kuashat ikauntamak, yaya nayaimpinum ayá ibau kuashat awajtamsaugme.
“Atumi apachjum aajaku aina nuna nugken Tuke Pujuu atumi Apajuíjum amastata nuwi jegá pujusjum, chicham tuke umiktina duka juju ainawai.
“Nunú nugkanmaya aents aidau atum utuajum depetkattajum nuna ememattaiji aidau muja aidaunum, nain aidaunum, nuigtu numi múun dukentin aidaun wakentin ayá nujai ashí tsaigkajum utsankatajum.
Tuja dita apajuímtaijin emematuinak kuntin maa patasa apetai dita najankamu aina duka tsaigkatajum. Nuigtu kaya aidau, numi múun kampujam tsupikbau aidaun aatus dita emematuina duka ashí tsaigkatajum. Tuja nuigtushkam dakumka najanamu ditá apajuímtaiji aina dushakam dutiksagmek tsaika utsankatajum. Dutikamu asa makichkish atsusti.
Tikich aents aidau ditá apajuímtaijin emematuinak wajina dutikin ainawa, nujai betekak atumek Tuke Pujuu atumi Apajuíjum emematkugmek dutikawaigpa.
“Tuja atum maki makichik wegantu ainajum nuna nugke aina nuwiyan Tuke Pujuu makichik etegkattawai nii pujustinun. Dutikamtai nuwi wejum Apajuí ememattajume.
Nuwi kuntin maajum nuna neje ashí apeakjum Apajuí ememattatjume. Tuja nuwi weakjumek, diezmo, tuja atum Apajuí susatasa anagkuamu, tuja atumek anentaimsajum anentag Apajuí suwamu, nuigtu baka uchiji yama nagkamchaku petsakbau, uwija uchiji yama nagkamchaku petsakbau aatus jukijum wetajum.
“Nunika nuwi jegajum Tuke Pujuu atumi Apajuígmi emtin yutai yuwattagme. Tuja Tuke Pujuu atumi Apajuíjum yaimpasmatai atumi ajakjum aidaush, tagkujum aidaush kuashat kawegku asamtai, nunú yuwakjum pataim aidaujai ijunjajum shiig aneastinaitjume.
“Tuja Tuke Pujuu makichik nugká etegkatta nuanuig, yamai atum wakegamu takajum duka dutikashtatjume.
Tujash Tuke Pujuu atumi Apajuíjum nugka pegkeg agkan atum pujustinun amastata nuwig eke jegatsjume.
Tuke Pujuu atumi Apajuíjum nugkan amastata nuwi namak Jordán katitki jegajum pujuttajum nuwig, atumi shiwaajum yamai waitkagmaina dutika waitkamak achattagme. Nuadui atumek ishamkagtutsuk pujutnaitjume.
Nuniau asamtai wi Apajuí tibaun yamai tajim juka jega pegkejam jegamkatnun Tuke Pujuu atumi Apajuíjum nugka etegkatta nuwi betek umiktatjum duka juju ainawai: Apajuí emematku kuntin maa nuna neje ashí apeamu, diezmo aidau, tuja Tuke Pujuun susatjai tusa etegjamu aidau aatus.
Nunú umiakjum Tuke Pujuu atumi Apajuígmia nuna emtin atumi uchijum aidaujai, inakem aidaujai, Leví wegantu aidau nugkenchau atumjai batsata nujai ijunjajum shiig aneakjum dakujustajum.
“Kuitamamkatajum, tikich yantamnum yujasjum Apajuí emematji tusajum kuntin maa apé yujaijum.
Duka nunitsuk Apajuí atum wegantu aina nuna nugkenian makichik etegkatta nuwi, wi yamai atumi tajim duka dutikattagme.
Untsu atumi yaaktajin pujusjum neje yuwatag tusa wakegakjumek, kuntin atumdau aina nunú maajum japa nejejai betek yumainaitjume. Apajuí atum aidautigmin kuntin ikamian, nuniachkush tagkumtai aidaun amastata duka sacerdote Apajuín sega pegkemtijuamtai yuwatjai tusajum dakatsuk, pegkemtikachbau akugmesh, atum wakegakjumek maajum yuwatajum.
Untsu kuntinu numpe aina duka yuwawaigpajum, ayatak yumi ukaja ajaptayama dutika ajapatajum.
“Untsu trigo, vino, aceite aina nuwiya diezmo Apajuí susatin jukimu aina duka atumi yaaktagmin pujusjumek yuwawaigpajum, nuigtushkam baka aidau, uwig aidau yama nagkamchaku petsakbau aina dushakam yuwawaigpajum. Tuja Apajuí anagkuamu aidau nuniachkush Apajuín anentag susatjai timau aina atumi yaaktagmin pujusjumek dushakam yuwawaigpajum.
Untsu Tuke Pujuu atumi Apajuíjum nugka etegkatta nuwi niina emtin atumi uchijum aidaujai, inakem aidaujai, Leví wegantu atumjai batsata nujai aatus ijunjajum nunú yuwattajume. Tuja Apajuí yaimpasmatai atumi ajakjum aidaush, tagkujum aidaush kuashat kawegku asamtai, shiig aneasjum dakujustajum.
Apajuí nugkan amastata nuwi batsamsagmesh, Leví wegantu aidau makichkish kajimatki idaisaigpajum.
“Tuke Pujuu atumi Apajuíjum nugka muuntan amastinaitjime tusa tujabiuwa nuna imatiksag amasmatai pujusjum, neje yuwatag tusa wakegakjumek, puyatjutsuk atum wakegamu yuwatajum.
Tuja Tuke Pujuu atumi Apajuíjum emematku ijuntai atinun nii nugkan etegkatta nunú atushtaitkuig, atumdau baka aidau, uwig aidau, Apajuí amasbau aina duka atum batsatbaunmak maajum nuwig pujusjum, wi atumin timajim dutiksagmek atum wakegamu yuwatajum.
Sacerdote Apajuín sega pegkeemtijuamtai yuwatjai tusajum dakatsuk, dutikachbau akugmesh japa neje yumaina dutiksagmek yuwattagme.
Untsu kuntinu numpe aina duka makichkish yuwawaigpajum, wagki numpanum pujut au asamtai. Nunin asamtai, pujuta duka nejejai apatkaik yumaitsui.
Nuadui yumi nugká ukaja ajaptayama dutika ukaja ajapatajum.
Nunú numpa yutsuk idaikugmek, Apajuí emtin pegkeg takau asajum, atumi uchijum aidaujaí shiig pujustinaitjume.
“Tuja Apajuín anentag susatjai tusa anentaimtugbau aina nunú, nii susatin anagkuamu aina nujai jukijum Apajuí emematku ijuntai etegkamua nuwi ejegatajum.
Dutika ejegajum nuwi kuntin maajum nuna neje altarnum pataijum ashí apeakjum Apajuí ememattajum. Kuntin aidaun numpega duka altar ukatkatajum. Untsu nuna nejega duka yuwatajum.
“¡Wi atumin inajim nunú shiig antukjum betek umiktajum, nunú nuniakjum Apajuí emtin pegkeg takau asajum, atumi uchijum aidaujaí shiig pujusminjum!” tiuwai.
Moisés Israel aents aidaun ataktu chichajak: “Tuke Pujuu atumi Apajuíjum nugkan amastata nuwiya aents aidaun ijina nugkan amasmatai jegajum pujusjumesh,
nuwiya aents aidau ditá apajuímtaijin wajuk emematin ainawa nunú dekatag tusagmek ¡atumek makichkish inima yujaigpajum! Nuní yujasjum atumshakam nunú emematijum.
Tikich aidau apajuí emematji tusag dakumak najanawag emematuina dutikagmek Tuke Pujuu atumi Apajuíjiya duka emematigpa, wagki nunin aina duka ditá apajuímtaijin emematuinak, ditá uchiji aidaun maawag jinum apen ainawai. Nunú dutikamua duka Apajuí diismak shiig pegkegchauwai.
“Namputchawame atum ainajum anuiya makichik aentskesh Apajuí chichamen etsegjai tusa kajanmayan dekau wekagas chichagtamak: ‘Wika dekajai wainchatai aidau atak nagkaemagtata nunak’ tusa tujabauwa,
nunú betek imaanisag umintai chichagtamak: ‘Atumi wainchatai, tikich apajuí aina nunú emematmi’, tusa tujamainakuish,
duka antugkaigpajum. Wagki nunak Tuke Pujuu atumi Apajuíjiya nunú, dekas minash ashí ditá anentaijijai, wakanijai anentuinawash tusa dekapjamsatatus dutijamawagtatui.
Tuke Pujuu atumi Apajuíjiya duke nemagkujum ajaantusjum diitajum. Nuniakjum chicham umiktajum tusa tujamauwa nunú betek umigkatajum. Niina chichame antugkajum umigkatajum, nuniakjum ima niiyaig sumitkau atajum.
Tuja nunú aents Apajuí chichamen etsegjai tusa, kajanmayan dekau wekaga duka maatajum, wagki atum Egipto nugkanum waitkam batsatutigmin Tuke Pujuu atumi Apajuíjum agkanmitkagmawajua nujai shiwagmitkagmatatus wakegau asamtai. Nunú aentsua duka Tuke Pujuu atumi Apajuíjum chicham umiktajum tujamauwa nuna datumtijamatag tiuwai. Nunin asamtai nunú aents pegkegchau aidau atumjai batsata duka ijina emegkagtajum.
“Amina yatsumkesh, amina uchigmekesh, nawanjumkesh, atsa amina nuwem aneetaigmekesh, nuniachkush amina shiig kumpagmekesh wakenmataik chichagtamak: ‘Apajuímtai tikich aidau ame wainchatain, tuja amina apakesh wainajakchamun emematmi’ tusa,
nuwiya aents aina nuna apajuímtaiji aidau atum pujamunum tikiju, nuniachkush atushat ashí tikich nugka aidaunmash ayá nuninun pachis wakenmataik tujamainakui,
nunú antugkajum umigkaigpajum. Duka makichkish wait anenjaigpajum. Tuja waittsai tusagmesh puyatjukaigpajum, nuigtush uukaigpajum.
Duka dutiktsuk maatajum. Tuja dekatkauk, amea kayai tukua tukuakua maattame. Dutikawamin tikich aidaushkam dutiksag maawagtatui.
Apajuí Egipto nugkanum inaku waitkatai batsatutigmin jiigmajajua nujai datumtamain awagtamkau asamtai, duka kayai tukua tukuakuajum maatajum.
¡Nunú dutika ajumin ashí Israel aents aidauk nuna dekawag ishamkagtatui, nunikag ataktu awagkig nunin pegkegchau aina nunak takaschagtatui!”
Moisés Israel aents aidaun chichajak: “Atum nugka jukittajum nuwiya aents aina duka anentaimsa atak atinun dekajai tinu aina nuna antuju yujau ainawai. Tujash atumnak Apajuík nuninun takasainum tusa dakitawai.
Nuadui Tuke Pujuu atumi Apajuíjiya nunú atum wegantu ainajum nuwiyan makichik profeta witag imajun etegkattawai. Dutikamtai nunú umigkattagme.
Atum aidautijum muja Horebnum ijunja batsamsajum Tuke Pujuu segaakjum: ‘Tuke Pujuu iina Apajuíji ataktu chichaakui antutak ishamaji, nuigtushkam jii kega ibau waintash dakitaji jinawaig tuidau asa’ tuyugme.
Tusa tajumin Tuke Pujuu mina chichagtak: ‘Dita tuina duka dekas pegkejai.
“ ‘Wi dita aina nuwiyan makichik mina chichamjun etsejin amejai betekan dita wegantunmayan etegkattajai. Dutikan wiki nii chichaktinnak jintintuattajai. Nuadui wi tabaun juki etsegtatui.
Tuja nuna chichamen antugkachaju aidaunak wi suwimkan susattajai.
“ ‘Tuja chichama etsejin wi inagchamaitak, wainak mina daajun pachis chichaushkam, mantamnattawai. Tuja tikich apajuímtai aina nuna daajin wekagas chichaman etsejushkam nunisag mantamnattawai.’
“Atum anentaimsajum: ‘Tujash dekas Tuke Pujuu tibaunash etseja tusaish ¿wajuk dekamainaita?’ tusa takugmek juju dekatin atajum.
Nunú wekagas atak atinun etsegkatta nunú betek uminchakuig, dekas Tuke Pujuu awemachmawaitkumpap ememak tuu wekaewa tusajum dekattagme. Nuadui nunú aina duka ishamkaigpajum”, tiuwai.
“Makichik aents wi wainkamjai takuig dekaskeapi tiigpajum. Untsu jimagkesh, nuniachkush kampatumkesh, ii pegkegchaun takau wainkamji tusa tuinakui, nuadui nunú aents pegkegchau takamsauwa duka suwimak sumainaitjume.
“Makichik aents wait wekagas, tikichin chichajak: ‘Juju aents pegkegchaun takase’ tusa tsanumjakuig,
duka mai jukijum aak Apajuíjai chichatainum sacerdote aidau, apu chichama epegkin aidau aatus batsata nuwi ejegatajum.
Dutika ajumin, chichama epegkin aidau emamkemas shiig dekajuawagtatui. Dutika dekajam dekaskenum jegachmataig,
tsanumjuja ai suwimka susatnume tukama tsanumjauwa nunú nigki suwimkanak jukittawai. Aatsa dutikakjum aents pegkegchau aidau atumjai batsata duka ijina emegkagtajum.
Nuna dekaawag tikich aidaushkam ishamainak tsanumat pegkegchau aina nunak idaisagtatui.
Nunú aents aina duka atumek wait anenjaigpajum. Aents magkagtauk atumshakam dutiksagmek maatajum. Aents tikichi jiin emestauk atumshakam dutiksagmek emestugtajum. Aents tikichi naín emestauk atumshakam dutiksagmek emestugtajum. Aents tikichi uwejen tsupijuk atumshakam dutiksagmek tsupigkatajum. Aents tikichi nawen tsupijuk atumshakam dutiksagmek tsupigkatajum” tawai Apajuí.
“Makichik aents nuwena pujau niina nuwe shiig pujachbaun dekajua ajapatag takug, ajapdayatag tusa umitain papii umika nuwen susa idaimainai.
“Dutika ajapamak tikich aentsjai aishinmainai.
Tuja tikich aents nuna juki pujau dakitak ajapatag takug, dakitajai tusa, papiin umika susa idaimainai. Untsu nunú aishi jakamtaig,
yama nagkamchak nuwatkauwa duka ataktu awagkig nuwatmaitsui, wagki nuwa pegkegmachu asamtai. Nunú nuniamua nunak Tuke Pujuu dakitawai. Nuniau asamtai atum aidautigmek nuninuk takasaigpajum. Atum nuniakjum Tuke Pujuu atumi Apajuíjum nugka amastata nunú pegkegchau emaijum.”
“Makichik aents yama nuwena pujauk maaniamunmak wechattawai. Nuigtushkam tikich takat aina nunashkam takatsuk makichik mijan pujustatui. Aatus niina nuwejai shiig aneas, yainiak shiig agkan niina jeen pujuttawai.
“Atumin diwimjamkatag takuish, trigo chimpia dekeetai kaya ajutjama nunú sujusta, akigkumin awagtuktagme tusagmek jujukigpajum. Nunú dutikakjumek niina pujutji atanmaina numamtin asamtai.
“Makichik aents Israel aentskesh nii wegantunak pempeentuki achika juki, niina inaku waitkataiji ematatus, nuniachkush tikich nugkanum sujuktatus wekagu wainkugmek, duka maatajum. Dutikajum aents nuninun takau aidau atumjai batsata duka ijina emegkagtajum.
Atum Egipto nugkanum waitkam batsatutijum jiinjajum shimagmin, jintá Tuke Pujuu atumi Apajuíjum Marían suwimka suwak itugkauwaita nunú aneaku atajum: Niig Apajuíjai shiwagmagau asa, suwimkan juwak lepran achiimakui.
“Tuja atum ijutkamunmaya kuichik tsagkatkugmesh, wi kuichkin tsagkatjam nunú akigkumin awagtuktagme tusajum niina jeen wayagmek niina wajijig jujukigpajum.
Ayatak agá wajasjum dakastajum, nuniagmin nii juki amastí.
“Tuja aents ujudauch kuichik tsagkatjukta tusa niina jáanchjin amastata duka kashin awagtuktagme tusagmek emetjuawaigpa.
Duka dutiktsuk nunú tsawantaik etsa akagai wamak awagtuktajum. Dutikam nuna asepak kanagti. Nuniak nii Apajuín segatjamtatui atumin yaimpakti tusa, aatsa atum dutikamua nunú Apajuín shiig awagbau asamtai.
“Aents ujudauch aidau, atumi pataim aidaukesh, nuniachkush tikich nugkanmaya atumi yaaktaji aina nuwi pujuidauk wainka akitsuk takamtikkujum waitkasaigpa.
Duka dutiktsuk nunú tsawantaik nii takasbaujiniag akiktajum, wagki niig ujudauch asa sumak yuwatatus atsumawai. Untsu nunú betek umiatsjuminig, nii Tuke Pujuun segattawai atumin suwimkan amastinme tusa.
“Múun uchigtin aina duka, niina uchiji aidau pegkegchau takamsamujinig maamak amaitsui, tuja uchi aina dushakam ditá apaji aidau pegkegchau takamsamujinig maamak amaitsui, ayatak maki makichik dita pegkegchau takasbaujin maam agtatui.
“Bitaik aidaush, tikich nugkanmaya aidaush wainka waitkasaigpajum. Duka dutiktsuk dita atsumainakuig yaigtajum. “Tuja waje kuichik tsagkatkugmesh, akigkumin awagtuktagme tusagmek niina jáanchjig jujukigpajum.
“Atum Egipto nugkanum makichkish ayamjumamainchau inaku waitkatai batsatutigmin Tuke Pujuu atumi Apajuíjum jiipajua nunú kajimattsuk aneaku atajum. Nuadui wi atum aidautigminak juju ashí umiktajum tusan tajime.
“Tuja trigo juwamunum makichik trigo jigkamu kajimatkigmesh waketjukmek jukigpajum. Duka idaisatajum aents tikich nugkanmaya aidau, waje aidau, bitaik aidau nuna juki yuwatnume. Aatsa dutikagmin Tuke Pujuu atumi Apajuíjum takatjumin pegkegnum yumigtamsattawai.
Uva ajakbaunmaya nuna neje uva juwaakjumesh, ampinjau juwaktata duka waketjukmek juukaigpajum. Duka idaisatajum aents tikich nugkanmaya aidau, waje aidau, bitaik aidau nuna juuká yuwatnume.
Wagki atumshakam Egipto nugkanum inaku waitkatai batsamajakuitjum nunú aneaku atajum. Nuadui wi atum aidautigminak juju chicham ashí umiktajum tusan tajime.”
Aents utugchatji aja nunú asutnati takug, chichama epegkin aidau nugká aepsatajum tusa tima aepsagmatai, nii pegkegchau takamsamujin diijus suwimka suwinak asutiawagtatui.
Tujash nunú aents utugchatji aja nunak cuarentaya nuna ewaekag asutiachagtatui, wagki imatika asutiamak suwimak shiig múun asamtai, atumi pataim datsan diimain asajum.
“Tuja toro trigon dajag akaak wekaeta nuna wenig jigkatuawaigpa yuwati.”
Jimag uchi akiamu makichik nugkanmak pujuidau niina yachi nuweena uchin akiitsuk jakamtaig, wajea duka tikich aentsjaig aishinmaitsui, ima niina wajejiya duke niinak nuwatmainai. Dutika nuwatuk uchin akia, niina yachi uchijiya nunin emattawai.
Nuadui yama nagkamchak nuwa uchi aishmagkun uchigmaktata nunak niina yachi daaji aajakua nuna adaikattawai, wagki nuna daaji Israel aents aidaunum megkaekai tau asa.
Untsu nuwatkashtatjame tusa niina wajeji dakitamak, chicham epegkeaku ijuntainum jeganta Israel aents aidaun apuji aidaun chichajak: “Mina wajejuk niina yachi daajiya nunú Israel aents aidaunum megkaekai tutan dakitawai. Nuniau asa mina nuwatjutan dakitawai”, tumainai.
Tusa timatai apu aidau nuna untsukag, niijai chichamain ainawai. Untsu tusa tama, nii chichaak: “Wika niinak nuwatkashtatjai”, tusa tutaik,
Israel aents aidaun apuji aidau wainbaunum, nuwa niina wajejin jegantun sapat wegamakbaujin makichik jujuktatui, dutika yapinum usukia chichajak: “¡Aaja jutiktaya aents wajejin juki niina yachi uchiji atinun akiitan dakitauk!” titatui.
Dutikamu asamtai nuna patayi niina jeen batsata duka Israel aents aidaunmak “sapatji atankimu” tutai agtinai.
Tuke Pujuu atumi Apajuíjum nugka atumdau atinun amasagtata nuwi jegajum pujusjum,
ajak ajakmattajum nunú nejekmatai, yama nagkamchaku juuktatjum nunú makichik chagkinnum chimpia jukijum Apajuí ememattai atinun nii etegkauwa nuwi ejegatajum.
Dutikajum sacerdote puja nunú chichagkujum: “Wi mina Apajuíju emtin titatag nuna ashí tikich aidaush antuktinme: wika yamaik mina apachug aajaku aina nuna Tuke Pujuu Apajuí chichajak: Ame wegantu aidaun nugka susatnaitjai tusa anagkuawa nuwi taa pujajai”, titatme.
Tusa tiyamin nunú chagkinnum aimka ejeentamun sacerdote juki altarnum ejeenta nuna niimtika apusattawai.
Dutikamtai Tuke Pujuu amina Apajuígmi emtin ame chichaakum: “Mina apachug arameo aents aajaku aina duka kuashtachu, nuigtush nugkenchau yujajaku ainawai. Nunik yuja yujakua Egipto nugkanum shiyakag nuwi batsamsajui. Nuwi kuashat tsawan batsamas shiig kuashat yujakag senchigtin wajasajui.
Tujash egiptunmaya aents aidau shiig kuashat waitkagmasu ainawai. Dutijamainak wainka inatai etamiag waitkagmasajui.
Imatijamainakui Tuke Pujuu iina apachji aajaku aina nuna Apajuíji yaimpakti tusa segayaji. Nunú ii sumamun antugtamak, nuigtushkam inapainakui takainaku kuashat waituinamun waipaku asa,
niina senchijijai ishamain wainchatai aidaun iwainag, Egipto nugkanum batsatutin jiipagmayi.
Dutika jiipag jujamki imajui itagmauwai. Dutika itagma juju nugka pegkeg ajak shiig tsapaa imajun amase.
Nunú nugkan Tuke Pujuu Apajuí sujusua nuwi ajakmamunmayan yama nagkamchaku juukbaun juki itaajai”, titatme. Tusa tamawaik chagkinnum ajak juuka aimkamu pujau jukim altarnum ejeentam apusattame. Dutikam nuwi Tuke Pujuu amina Apajuígmi emtin tikishmaja pujustatme nii emematkum.
Nunika emematim, amina pataim aidaujai, Tuke Pujuu amina Apajuíjum atumin amasbau aina nunú anentaimtusam shiig aneakum jiistamata. Nuniamin Leví aents aidau, tuja aents tikich nugkanmaya atumjai batsata dushakam, atumjai ijunag jiistamatnume.
“Mijan kampatuma nunú jegamunum Tuke Pujuu susatin diezmo jukitajum tusa timauwa duka, ashí ame ajak ajakmamua nuwiya akanja umikta. Dutikam Leví wegantu aidau, aents tikich nugkanmaya aidau atumjai batsatu, tuja bitaik aidau, waje aidau aatus atumi yaaktaji aidaunum batsamas, dita wakegamun yuwatnume tusam ashí susata.
Dutikam Tuke Pujuu amina Apajuígmi emtin chichaakum: ‘Wi ajakmamu aina nuwiya juuka ijumjamunmayanak, diezmo Tuke Pujuu susatnun akankajai. Nuna Leví wegantu aidaun, tikich nugkanmaya jutijai batsata nuna, bitaik aidaun, waje aidaun aatsan ashí tinamkajai, ame umikta tujutbauwa nunak ewaetsuk, nuigtush makichkish kajimattsuk.
Tuja nunú diezmo akankamua nunak jakamunum buutku pujaknush, pegkegchau wajasa pujusnukesh, makichkish yuwachmajai. Tuja jakau aina nunakesh anagkuachmajai. Tuke Pujuu mina Apajuíjuh, wika ame umikta tujutbaunak betek ashí umikjai.
Amek nayaimpinum amina pujutaijum pegkegma nuwi pujusam, amina aentsjum Israel aents aidau ame nugka pegkeg shiig ajak tsapau susamua nuwi batsata nunú pegkegnum yumigkiakum, iina apachji aajaku aina nunú anagkuawaitam dutiksamek kuitamkagtukta’ titatme”, tiuwai.
“Tuke Pujuu atumi Apajuíjiya nunú chicham umiktin aina nuna umiktajum tusa yamai tujamainawai. Nunú betek atumi anentaimjai, wakanmijai umiktajum.
Apajuík dekas iina Apajuíjiyai. Nuadui atum chichaakjum: ‘Nii tujabauwa duka betek umikagmi, nuniaku niina chichame umiktin agagbauwa dushakam tuke umiktin agmi’, tusajum yamai tiugme.
Nuadui Tuke Pujuushkam nii anagtamauwa nunak imatiksag yamai chichaak: ‘Israel aents aidauk tikichdauk amaitsui, ima mina aentsjuk ainawai’, tujamui. Nuadui niina chichame umiktin agagbauwa duka betek umiktajum
Tuja atum ima nigki umigkugmek, tikich aents aidau nii najankamu batsata nuna nagkaesau shiig kuashat, senchigtin, ajaantusa diitai atatjume, tusa Tuke Pujuu atumi Apajuíjum tujamui.”
Moisés Israel aents aidaun chichajak: “Atum Tuke Pujuu atumi Apajuíjum umigjuminig, nii pegkegnum yumigtamsagtinai. Untsu atum nii umigtsugminig, pegkegchaunum yumigtamjagtatui. Tuja atum betek umigtsugminig, atumi nugken ukumtijamki atushat tikich nugkanum ajapjamawagtatui. Dutijamawagmatai nuwi pujusjumesh, wi yaunchuk tibaijim nunú yamai tajim nujai adeagtin atajum. Nuniakjum,
pegkegchau takatak idaikujum wi tajim dutiksagmek, atum aidautijum uchijum aidaujai betek ataktu Tuke Pujuu atumi anentaimijai, wakanmijai umigkatajum.
Nuniagmin Tuke Pujuu atumi Apajuíjiya nunú suwimka amamainun wait anenjamag pegkegnum yaimpakagtinai. Nuadui Apajuí atumin suwimkan amaak, shiwag depetuk yajuaktinme tibau umintai, depetamak yajupakagmatai, tikich nugkanum batsatutigminash Tuke Pujuu awagtamkiag nii nugkan amasua nuwi itagmawagtinai.
Tuja atumi shiwaajum aidau depetamak yajupakagmatai pampagjum, tikich nugkanum shiig atushat batsatutigminash, Tuke Pujuu atumi Apajuíjiya nunú yajupak,
atumi apachjum batsamajakua nuwi ataktu awagtamki itagmawagtinai. Dutijamawagmatai atum yaunchuk batsamajakuitjum nuwig batsamsatnaitjume. Nuwi batsamsajum Tuke Pujuu yaimpasmatai, takatjumin emkatnaitjume. Nuniakjum atumi apachjum uchigtin aajaku aina nuna nagkaesau kuashat uchigtin atinaitjume.
Tuke Pujuu atumi Apajuíjum atumjai, tuja atum wegantu agtinjai chichaman umikua nunú kajimattsuk aneaku atajum. Nuniakjum atumi anentaimijai, wakanmijai Apajuí aneau asajum iwaku pujusminjum.
“Tuja atumi shiwaajum aidau kajegtamainak, aintamiagtina nunú waittsatnume tusa Tuke Pujuu atumi Apajuíjum ditan pegkegchaunum yumigjatnai.
Dutikamtai atumek Tuke Pujuuwai ataktu wakitkijum nii umigkatnaitjume. Nuniakjum chicham umiktin agagbauwa nuna wi yamai umiktajum tajim nunú ashí umiktin atajum.
Nuniagmin Apajuí atumi takatjumnash, uchigminash, tagku tsakapatnumash, ajak ajakma juutnumash kuashat ikauntugmaktinai. Nuna Tuke Pujuu atumi Apajuíjum diisa shiig aneastinai, wagki yaunchuk atumi apachjum aajaku aina nuna yaigkua dutiksag atumnashkam yaimpau asa.
Aatus shiig anenjusti takugmek, Tuke Pujuu atumi Apajuíjum nemagkujum niina chichame umiktin papiinum agagbauwa nunú umiktajum. Nunú umiakjum atumi anentaimijai, wakanmijai ima nigki ememattajum.
“Juju chicham umiktin agagbauwa juna yamai wi amaajim duka, atuminig imanikag utugchatchauwai. Nuniau asamtai, shiig antuka umimainchaukesh atsui, wagki atushtakesh achau asa.
Tuja chicham umiktin agagbauwa duka nayaimpinmakesh atsui. Nuadui atumek: ‘¿Yaki nayaimpinum waka, chicham umiktin agagbauwa nuna juki itaa ujapakui antuka umikag?’ tumaitsugme.
Nuniachkush nayantsa amainigkish atsui. Atum chichaakjum: ‘¿Yaki nayantsa amain chicham umiktin agagbau awa nuna katituk juki itaa ujapakui antuka umikag?’ tumaitsugme.
Chicham umiktin agagbauwa duka atumin awai. Nuadui wi atumin umiktajum tiuwaitjim nunú antukjum unuimaju asajum, utugchat akuish betek umiktajum.
“Tuja yamai atum etegkatajum tuu wakegagme nunú. Shiig pujutak wakegajum, atsa waitiamua duka wakegajum. Iwaku pujuta duka wakegajum, atsa jaka megkaetak wakegajum.
Wi yamai atum aidautigmin umiktajum tusan tajim duka Tuke Pujuu atumi Apajuíjum aneau asajum betek umiakjum, nii nemagkujum chicham umiktajum tusa agagbauwa nunú betek umiakjumek, iwaaku pujusjum, uchi uyujkattagme. Nuigtushkam Tuke Pujuu atumi Apajuíjum pegkegnum yumigtamsagtinai, nii nugka amasua nuwi shiig pujustinme tusa.
Untsu atum nunú ashí umitsuk idaikujum wainka apajuímtai aidau tikishmatjajum emematu yujakjumek,
namak Jordán katitkajum Apajuí nugkan amastata nuwi jegagmesh, kuashat tsawan pujutsuk jinaatin ainagme, wi tajim duka ewaetsuk.
“Wi atumin chichagkun: ‘Shiig pujutak wakegajum, atsa waitiamua duka wakegajum, tuja iwaku pujutak wakegajum, atsa jaka megkaetak wakegajum, nunú atum etegkatajum’ timajim nunú tuké uminkatnun yamai wi taja nunak nayaim nugkajai antamunum tajime. Duka dekas etegkatajum iwaku pujuta nunú, atum wegantu agtina dushakam iwaku pujustin atinme.
Tuke Pujuu atumi Apajuíjiya nunú ima aneetajum. Nuniakjum nii umigkatajum. Tuja nii tabauwa nunú betek umigkatajum. Nunú betek umiakjumek, atumi apachjum Abraham, Isaac, Jacob aatus aajaku aina nuna Tuke Pujuu atumi Apajuíjum nugkan amastinaitjime tusa anagkuawa nuwi jegajum kuashat tsawan pujustinaitjume”, tiuwai.
Moisés Israel aents aidaun ataktu chichajak, juna aatus tiuwai:
“Wika yamaik ciento veinte mijan ejejai, nuniku asan atushat wetag takunush kakaumainchau dekapeajai. Nuigtushkam minak Tuke Pujuu chichagtak, amek namak Jordágkak katitkashtatme tusa tujutmayi.
Tujash atumek Tuke Pujuu atumi Apajuíjiya nunú eemak wegak uyuuntamsamtai wetatjume. Tuja atum shimamunum shiwaajum ayaunashkam nii depetuk ijinattawai. Dutikamtai dita nugke aina duka atum jukittagme. Atumnak Josué apu wajasu asa, nii yajupak etamtatui Tuke Pujuu atumi Apajuíjum tibauwa nunak dutiksag.
“Atumi shiwaajum aidaunak Tuke Pujuu yaunchuk amorreo aents aidau apuji, Sihón, Og, aatus ashí dita aentsjijai ijinauwa dutiksag ijinattawai.
Nunú aents aina nuna depetkatnume tusa nii tujamatai depeteakjumek, wi dutikatajum tusan tajim duka dutiksagmek umiktajum.
Mijamtsuk wajiu wajastajum. Atumi shiwaajum aina nujai maaniakjumesh ishamkagtukaigpa, wagki Tuke Pujuu atumi Apajuíjum atumnak kuitamjamui, nuniau asa ima atumnakek kajimatjamkig idaitamsashtatui”, tiuwai.
Nuna tusa Josuén untsuka Israel aents aidau antuinamunum chichajak: “Amek mijamtsuk wajiu wajasta, ametme juju aents aina nunú yajuakam Tuke Pujuu nugka amastinaitjime tusa amina apachjum aajaku aina nuna anagkuawa nuwi ejegatnumek. Nuadui Israel aents aina duka ame yajuakam nunú nugka nuwig utsattame.
Tuke Pujuu aminak uyuuntamak, nigki kuitamjamkattawai. Nuniau asa ima aminakek kajimatjamkig idaitamsashtatui. Nuadui amek ishamkagtukaipa tuja sapigmatash sapigmakaipa”, tiuwai.
Juju chicham umiktin aina nunak Moisés agajui. Tuja sacerdote Leví wegantu aidau Tuke Pujuu chichame umiktin agagbau egkeamun arcan yanakiag shimujakajua nuna ashí Israel aents aidau dita apuji aidaujai kuitamkatnume tusa susauwai.
Nuna susa chichajak: “Mijan sieteya nunú diwimdaikamu aidau tsagkugdaitai jegatta duwi, ashí Israel aents aidautijum ijunjajum tsawan numi kanawe tsupija aakmaja batsamsamua nunú tsawantin jiistamatajum.
Nuadui ashí Israel aents aidau Apajuíjai chichatai aak pegkejam carpa aakmakbauwa nuwi tuwakag antuinamunum chicham umiktin agagbauwa nuna ausattawai.
Ashí aents aidau: Aishmag, nuwa, uchi, aents tikich nugkanmaya atumjai batsatu aidaushkam ijunjatnume. Nunikag chicham umiktin agagbauwa nunú augbaun antukag Tuke Pujuu Apajuí eme anentsa diitan unuimagtinme. Nuninak wajintu agagbauwaita nuna ashí betek umiktinme.
Atumi uchijum aidau juju chicham umiktina nuna dekachu aidaush antukag, Apajuí nugkan amasagtata nuwi namak Jordán katitkajum batsamsattajum, nuwi batsamsash kajimattsuk Tuke Pujuu Apajuí eme anentsa diitan unuimagtinme”, tiuwai.
Nuna tusa inagnaku ai, Tuke Pujuu Moisésan chichajak: “Ame jakatnuk tsawantak jegawai. Nuniau asamtai Josué untsukam niijai aak pegkejam aakmakbauwa nuwi tantatajum. Nunikagmin wi atum dutikatnun jintintuatjime”, tiuwai. Tusa tima Moisés Josuéjai aak pegkejam Apajuíjai chichatai aakmakbaunum weajui.
Nunik jegawagmatai Tuke Pujuu nuwi yujagminum pachitkau wantintuk, nunú aak pegkejam aakmakbau waitijin wajantun asauwai.
Nuwi Apajuí Moisésan chichajak: “Ame jakatnuk namput wajaschae. Nunika jakamin juju aents aina duka nugkan jukiagtata nuwi jegawag, nuwa aishin ukuak tikichjai weama numamtuk nuwiya aents aidau apajuímtai aina nuna emematuinak minak kajimatjukiag, wi ditajai chichaman umikuitag nunashkam umikchagtinai.
Nunidau asagmatai wishakam senchi kajegkan makichkish puyatjutsuk idaisagtinaitjai. Dutika ai shiig senchi waitu batsatu asa makichik tsawantai chichainak: ‘Ii senchi waituinag duka Tuke Pujuu iina Apajuíji idaitamsa nuadui imanika waituinaji’, tiagtinai.
Nuna tusa tuinakuish, wika ditanak antugtsuk idaisagtinaitjai, wagki pegkegchaun takainak tikich apajuímtai aidaun ememetiaju asagmatai”, tiuwai.
Nuna tusa Moisésan chichajak: “Juju kantamtaiya nunú yamai agagta. Dutikam Israel aents aidau jintintuata. Nuna unuimajag, kantamainak chicham umiachkugminig, wi suwimka amastinaitjime, tusa tiuwaitag nuna tuke adeagtin atinme.
Wagki wi dita apachji aajaku aina nuna anagkuakun, nugka pegkeg ajak shiig tsapaun amastinaitjime tusa tiuwaitag nuwi yajuakan ejegawaja ai batsamas, shiig yuwawag ejemakag duwekag tikich apajuímtai aidaun emematuinak mina kajimatjukiag, wi ditajai chichaman umikuitag nunak umikchagtinai.
Nunik batsamas kuashat waituinak, juju kantamtainum agagbau chichaak: ‘Atum mina umigtachkugminig tuke suwimkan amastinaitjime’ tiuwaitag nuna adeagtin atinme. Tuja dita wegantu aidaushkam nunú kantamtaiya nunak kajimattsuk kantamtin ainawai. Wi nugka amastajime tusa tiuwaitag nuwi eke ejetsaig, nuwi jegawag dita pegkegchau takastinjinak emtika anentaimtuina nunak wika shiig dekajai”, tiuwai.
Tusa tima, nunú tsawantaik, Moisés kantamtain agajui. Dutika agag Israel aents aidaun jintintuauwai unuimagtinme tusa.
Tuja Josuén Tuke Pujuu juna aatus chichajak: “Mijamtsuk wajiu wajasta, ametme juju aents aina nunú yajuakam wi nugka amastinaitjime tusan anagkuawaitjim nuwi ejegatnumek. Tuja wi aminak kuitamkattagme”, tiuwai.
sacerdote Leví wegantu aidau Tuke Pujuu chichame umiktin agagbau egketun arcan yanakiag shimujakajua nuna chichajak:
“Juju chicham umiktin agagbauwa nunú jukijum Apajuí chichaman atumjai umikua nunú agagbau egkeamu arca puja nuwi ayauntsa apusatajum. Juju agagbauwa nunú atum Tuke Pujuu atumi Apajuíjum umigchakjum waittsatnaitjum nuna anemtijamjatnai.
Wagki atumek aents antakchau intimkiu ainajum nunak wika shiig dekajai. Wi atumjai iwaku pujag duikish atumek Tuke Pujuujai shiwagmaejume. Nunin aidautigmesh ¿wajukatnuk ainagme wi jakamtaish?
“Leví aents aidautijum, Israel aents aidaun apuji aina nunú, tuja nuigtu maki makichik wegantu aina nuna apuji múun aidaujai, ashí untsukjum ijumjatajum. Dutikawagmin wi atum aidautigmin jintintuajim dutiksanuk ditanash shiig ujakagtajai. Dutikakun nayaimpin nugkajai pachisan dita antuinamunum dekas uminkatna nuna titajai.
Wagki wi jakamtaig pegkegchaun takainak wi dutikatajum tiuwaitag nuna idaisagtina nunak wika dekajai. Nuigtush atak tikich tsawan atina duwi Apajuí emtin pegkegchaun taka batsamas Tuke Pujuu kajegka suwimak susam kuashat waittsagtina nunashkam dekajai”, tiuwai Moisés.
Nuna tusa Israel aents aidau ashí tuwakag antuinamunum yama nagkamchaku agagbaunum nagkama juna aatus Moisés kantamauwai:
“¡Nayaimpih, nugkah, wi chichaktatag nunú shiig antuktajum!
Wi jintinkagtamua duka yumijai betek yutugtatui, Mina chichamjuk yumi sajatama nujai betek atatui. Yumi ujumak yutug chijichin uchupiama nujai betek atatui. Yumi senchi yutak dupan uchupiama nujai betekai.
Tuke Pujuu daaji pachisan nigka pegkejai, múuntai tusan etsegkatjai. ¡Atumshakam, iina Apajuíjiya duka dekas múuntai titajum!
Niyai iina kuitamjamnuk. Nii takamujiya duka betek uminnai. Niig Apajuí dekaskenum chichauwai. Niig pegkegchaunak takachui. ¡Niig pegkegmai, tuja nuigtush waitjuchui!
“Israel aents aidauwah, atumek pegkegchau ainagme. Pegkegchau takakjum Apajuí ikajin ainagme. Nunin asajum Apajuí uchijig amaitsugme.
Tuke Pujuu atumin kuitamjama duwika ¿aan iikuajum? Atumek yachachu, anentainkachu ainagme. ¿Apajuíchukai atumi apa najapauwa nunú? ¡Apajuíyai amina najapa uyujtamak senchimtijamauwa duka!
Ataktu awagkijum anentaimsatajum, nuniakjum adeagtajum yaunchuk aajakua nunú. Tuja atumi apaji aidau, tikich múun aidaujai yaunchkesh pujutash wajuku ayi tusajum iniastajum.
Apajuí aents aidaunak akanag maki makichik chichamtin, nugkentin emak batsasui; tujash atum Israel aents aidautigminak Apajuí makichik nugkanmak ijupag kuitamjamui.
Apajuík Jacopa uchiji wegantunmaya aidautin etegtamjauwai niinu agtinun.
Apajuík ukukui niina nanapen uchijin dukuka kuitamama numamtuk iinak kuitamjamnai. Apajuík, ukukui niina uchijin kuitamak niina nanapen pataja juwama numamtuk kuitamjamak ishamainnumian uwemtijamjauwai.
“Tuke Pujuuwa nunuwai iina uyuntamsauwa duka, tikichik atsawai. ¡Tikich wainka apajuímtai aina duka makichkish yaimpakchauwai!
Apajuí depetmitkagmak jujamki nugka pegkeg ajak shiig tsapau, nain aidaun sujamsaje. Nuwiya dapa yumiji buchignum ayaun amasaje uwagtinme tusa. Nuwiya ajak aina nunashkam amasaje yuwatnume tusa. Tuja nugka kuashat kayagkamunum olivo ayá nuna aceitejinchakam amasaje.
“Tujash Jesurún aidautigmek kuashat tagkugtin, kuashat ajakjintin wajasjum nunú yuwakjum duwekugme. Imanika duweku asajum, kuntin uduejam niina ujen winchamtin wajas pempeentuki niina kuitamnun tukumama numamtuk Apajuí shiwagmauwaitjume. Apajuíyai atumi najapauwa duka. Nunin aig atum dakitakjum idaisauwaitjume. Apajuíyai atumin kuitamjamak uwemtijamjauwa duka. Nunin aig atumek kajegkauwaitjume.
Atumek dakumka najanamu aidaun Apajuí dakita nunú emematkujum, Apajuí senchi ikajkauwaitjume.
Nuadui Apajuí emematmaina nunú idaikujum, wainka apajuímtai aina nunú ememattag tusajum kuntin maajum apejakuitjume. Atumi apachjum aajaku aina dukesh wainajakchamu, tuja ememattanakesh emematchaju aina nunú, atumek yama wainmawaik emematjume.
Israel aents aidauwah, atumek atumi Apajuíjum kuitamjamna duka kajimatkiugme. Apajuí pujutan amasua nunú kajimatkiugme.
Nuadui Tuke Pujuu atumnak, niina uchiji nawanji ajuminig idaitamsaje.”
Nuadui Apajuí chichaak: “Atumek aents pegkegchau ainagme. Atumnak kajittsa diimainchau dekapeajime. Nunin asagmin atumnak nuigtuk yaigchattajime. Wajukatagmek nuna dakastajime.
Mina kajetjua duka jiijai betek kegawai. Iman asa ashí nugka najatamunum kegak nugkanak ajak aidaujai apea emegkaktatui. Nuniak muja aidaunmashkam keettawai.
Wi atum aidautigminak ashí pegkegchau aina nuna ishitkattajime waittsatnume tusan.
Dutika ai nujantai, nuigtu tsuweakjum jinattagme. Tuja jata ishamain iyanjamag ijipattawai. Nuigtushkam kuntin kajen aidaun, dapi aidaun ishitkattajime.
Atumi uchijum aidauk jintá maa aepeam agtinai. Tuja atumi jeminia aidaushkam senchi sapigmagtinai. Imaaninak uchi tsakat aidau, nuwauch tsakat aidau, múuntuch aidau, uchi muntsu muntsuaku aidaush jinawagtinai.
“Tuja wi anentaimsan, tikich nugkanum dapampaakan utsagtajai, dutika ai dita wegantu aidau megkaejamtai, pachisaish augmatchatai juwaktin ati tusan anentaimsabiajai.
Tujash nuna dutika ai shiwag aidau mina pegkegchau chichagtuinakui, antutan dakitakun dutikachmaijai. Wi dutika ai mina shiwag aidau ememas chichainak: ‘Tuke Pujuu Israel aents aidaunak jiijag utsagchabi, jutii aidauti iina senchijijai jiija utsagmaiji’, tumain asagmatai idaisabiajai.
Israel aents aidauk pegkegchau shiig anentainkachu ainawai.
Atumesh shiig anentaimkau ainakjumek, wi suwimkan amastinaitjime tusan tiuwaitjim nunú shiig dekau amainaitjume.
Atumesh anentaimsagmesh diyagmek, ¿atumi shiwaajum aina nuwiya suntag ima makichkitak mil suntag Israel aents aidaun ipisig ishiakua dusha? ¿Tuja atumi shiwaajum jimagchik suntajaitak, diez mil suntag Israel aents aidaun ipisjauwa dusha? Nunak Tuke Pujuu atumi kuitamjamna nunú, shiwag aidau depetuk amuktinme tusa tiu asamtai dutijamau ainawai”, tiuwai.
Iina shiwaaji aina nuna apajuímtaiji aina duka iina Apajuíjiya nujaig betekchauwa nunak ditak shiig dekainawai.
Dita aidauk sodomanmaya aents, gomorranmaya aents aajaku aina nujai betek ainawai, nuadui dita aidauk uva pegkegchau yapau yuwa jamainun nejemaina nujai betek ainawai.
Nunú vino dita umutaiji aina dushakam dapi tsagke magkagtina nujai betek ainawai.
Tuja Apajuí chichaak: “Wi Israel aents aidaun ayamjakun dita shiwaaji aidaun tsaiktinaitag nunak etsegkashtatjai. Duka makichik waji akik uukam egkemama numamtinai.
Witjai suwimka sukagtinnuk, nuniau asan tsawan jegakui, wi suwimkanak susatnaitjai, wagki nii waittsatna duka tsawantak jegawai. Tuja nii suwimak jukitnuji umigkamua duka tsawantak uminui”, tiuwai Apajuí.
Tuke Pujuu niina aentsji aidau kakaag ayamjumamainchaun wainu asa ayamjuktatui. Ditan ashí amuinak aents inaku waitkatai, tuja agkan batsamin aina nujai amukam kakaumainchau dekapeagtai, Apajuí wait anentug,
chichajak: “¿Ii apajuímtaiji aina juju ayamjutpaktatui tusajum,
nunú emematkujum kuntin maa apeamua nuna wiyaji yuwakjum, umutai vino nii anagkuamu umuyujum dusha tuwi batsatua? ¡Nunú nantajag atum waitiajum nuna ayamjutpaktinme! ¡Nunú kaunawag kuitamjamkatnume!
Ima Wikitjai Apajuínuk. Tikich Apajuík makichkish atsawai. Witjai pujuta sukagtinnuk, tuja wikitjai pujuta ataínnuk. Witjai suwimka sukagtinnuk, tuja wikitjai tsagkugkagtinnuk. ¡Mina suwimkajua nuna uwemtumainuk makichkish atsawai!
Mina uwejun nayaimpinum takuajai, nunikan wika Tuke Pujuu asan, wi dutikatnujun pachisan tajai.
Mina puyagjun winchamtinun etsaka jukin, ya aidauwa pegkegchaun takainak mina shiwagmatuinak kajegtuinawa nuna ijinatasan nagkamattajai.
Dutikan kuashat aentsun ijinkun mina puyagjunak numpeagtatjai. ¡Makichkish uwemjachagtatui! ¡Shiwag ijinku nuna apuji aidau achija yajuakbau aina nunashkam ashí ijinattajai!
“Nuadui ashí tikich aents judíochu aidautigmesh Apajuí aentsji aina nujai ijunjajum dakujustajum. Apajuí niina takajin aidau ijituamunum atumi shiwaajum aidaunak ijinattawai. Dutikak niina aentsji aidaunak wait anentug ditá tudaujinak tsagkujattawai”, tiuwai.
Moisés Josuéjai Israel aents aidau batsatbaunum jeganta dita antuinamunum yama nagkamchak agagbaunum nagkama kantama amukui.
Nuna ashí kantama inagnak,
nuadui Israel aents aidaun chichajak: “Wi atumin jintintuajim nunú shiig antuka jukitajum. Nunikjum atumi uchijum aidau jintintuatajum, dutikawajam ditashkam chicham umiktin agagbauwa nuna ashí betek umiktinme.
Tuja juju chicham umiktin agagbauwa nunú wainkaya nunin diyakjum umitsuk idaisaigpajum. Juju chicham umiktina nunú atumnak pujutan amawai. Nuniau asamtai, Apajuí nugka anagtamauwa nunú namak Jordágka amain awa nuwi jegagmesh, nunú umiakjum kuashat tsawan pujustinaitjume”, tiuwai.
Nunú tsawantin Tuke Pujuu Moisésan wantintuk chichajak:
“Muja Abarim tutaya nuwi wetá, nunikam muja Nebo tutai Moab aents aidau nugken yaakat Jericójai niinis awa nuwi wakata. Nunikam, nuwi wajasam Canaán nugkan wi Israel aents aidaun susattag nunú diista.
“Nunú mujanum wakattam nuwi amek amina yatsum Aarón Hor nugkanum jakauwa nunismek jakattame.
Atumek yumi pukuni jiinbau Meribá-cades tutaya nuwi Israel aents aidau yumi umumain atsutai chichamjuinakui, wi nunú dutikatajum tusan uwejush Sin tutainum tiuwaitjim nunú umikchauwaitjume. Nunú nugkanum Israel aents aidau yumin sumainakui atum mina eme anenjamu ditá emtin iwainakchau ainagme.
Nuadui wi Israel aents aidaun nugka susattag duka amek ayatak ikaa wajasam wainkattame. Tujash amek nuwig wayashtatme”, tiuwai Apajuí.
Apajuí inake Moisés, nii jakatnuji jegamtai pujusa, Israel aents aidaun pegkegnum yumigkiak,
juna aatus tiuwai: “Tuke Pujuu jutijai pujustatus muja Sinaínum tauwai, tuja nugka Seírnum nagkamas niina tsaaptinjig etsanjabi. Nunik etsantug yaakat Parágnum nagkamas uyuuntamsabi, tuja diez mil ángel aidaujai weak, niina uweje untsujiya duwi chicham umiktin agagbaun takakuyi.
Tuke Pujuuk niina aentsji aidaunak aneawai, tuja niinu etegjamu aidaunak kuitamui, nunú aidau Apajuín emematuinawai, nuninak nii umiktajum tibaun uminawai.
Moisés chicham umiktin Jacob wegantunum tuke asatna nuna Apajuí susamun juki amasajui.
Apajuík Jesurúnkan apuji wajasui. Apajuík Israel aents aidaun apuji aidaun apuji, tuja Israela uchiji maki makichik wegantu aidau ijunjajua nuna apuji wajasui”, tiuwai.
Tuja Rubén wegantun pachis Moisés juna aatus chichajak: “¡Rubén wegantu aidauk tuke batsamsatin agtinai! ¡Aishmag ujumak ataish, jinaa megkaejashtin ainawai!” tiuwai.
Tuja Judá wegantun pachis Moisés juna aatus chichajak: “Tuke Pujuuwah, Judá wegantu aidau amina segapainakuig antugkata. Ataktu awagkim tikich aents Israel wegantu aidau batsatbaunum ijumjata. Amina senchigmijai ayamjukta, dutikakum yaigta niina shiwaajinish ayamjumakti tusam”, tiuwai.
Tuja Leví wegantu aidaun pachis Moisés juna aatus chichajak: “Tumim Urim aina duka aminu ainawai. Nunú Leví wegantu amina sacerdotejum aidau ame tabaun betek umigtamin aina nunú susauwaitme. Tuja Masá nugkanum ame dita dekapsauwaitme, dutikakum Meribá nugkanmashkam amina aentsjum aidau yumi susauwaitam nuwi senchi jiyakuitme.
Leví wegantu aina duka ame chicham umiktajum tiuwaitam nuna puyatjus uminawai, nuninak kakanmamainawai ame chicham tibauwa nuna betek umikagtatus. Nuna ima senchi dita patayin nagkaesau eme anentuinawai. Nunidau asag ditá apaji aidaun dukuji aidaujai chichajuinak: ‘Atumnak wika dekatsjime’ tuinawai; tuja dita yachi iwai aidaun, umayi iwai aidaun, tsakat aidaunashkam chichajuinak: ‘Wika atumnak dekatsjime’ tuinawai; tuja ditá uchiji aidaun nawanji aidaujai chichajuinak: ‘Dekatsjime yatsu ainajum’ tuinawai, wagki ditak ashí Apajuí umigtan idaisaju asagmatai.
Dita ainawai amina chichamem umiktin agagbau aina nuna Jacob wegantun jintintuina duka. Dita ainawai kugkuin incienson kuntin maa apeamujai jukiag, aak pegkejam aakmakbaunum nunú patasa apetai puja nuwi pataina nunú.
Nuadui Tuke Pujuuwah, dita amina umigtamainak puyatjusag takaina nunú pegkegnum yumigsata. Dutikakum dita shiwaaji aina dushakam ame ijinata, tuja ditan kajejin aina dushakam ataktu wakitkig waitkaschatin atinme”, tiuwai.
Tuja Benjamín wegantun pachis Moisés juna aatus chichajak: “Tuke Pujuuwah, amek Benjamín wegantu aina duka aneame. Nuadui ditak shiig aneasag batsatui. Amek múun ashí senchigtinaitam ibau asam tuke kuitamtinaitme. ¡Nuadui ame kuitamsam batsamsagtinai!” tiuwai.
Tuja José wegantu aidaun pachis Moisés juna aatus chichajak: “Tuke Pujuu niina nugkenak pegkegnum yumigsatin ati, dutikamu asamtai, nayaimpinmaya yumi yutak, tuja nugka initkeniash yumi pukuni jiinainak niina nugkenak tuke uchupsagke atinai.
José wegantu aidauk dita ajakmamujinian maki makichik mijantin ajak juut nantu jegatai, shiig kuashat juuka yuwagtinai.
Dita wegantu aidau ajakmamujig, ikam aidau, muja aidau ayá iman aidaun juwagtinai. Tuja muja makichkish megkaechauwa iman tuke atinai dita ajakmamu aina duka.
Dita nugkenig yujág shiig pegkeg aidau piyaktinai. Nuadui nii wegantu agtina nudaushkam imanisag ajiti tusam yaigta. Wagki ame mina zarza kegamunmaya wantintugkam, amina aentsjum aidaun yajuak emati tusam etegtuawaitam, dutiksamek ame Josék niina yachi iwai aidaun, ekeu aidaun apuji ati tusam etegkauwaitme.
Tuja Efraín wegantunmayag suntajak shiig kuashat agtinai, tuja Manasésnumiashkam aents maanin aidauk shiig kuashat agtinai. Nunú aina duka toro uchiji yama nagkamchak petsakbau pegkejama iman, búfalo senchigtinama iman agtinai. Iman asag ashí aents tikich nugkanmaya aidaunash, ditá senchijijai depetkatin ainawai”, tiuwai.
Tuja Sabulón wegantun Isacar wegantujai pachis Moisés juna aatus chichajak: “Sabulón wegantu aidautigmek shiig aneastajum, atumek nayantsanum yujasjum tikich nugkanum waji sujitin asajum. Untsu Isacar wegantu aidautigmek aakchinmak batsamsajum, kuntin tagkumajum shiig kuashat uyugkajum shiig aneasjum batsamsagtinaitjume.
Nunik batsamas tikich Israel aents aidaun ipaa mujanum yajuak iwajagtinai. Dutikawag nuwi batsamas, ame dutikatajum tusa timauwa nuna uminak kuntinun maawag apeagtinai. Tuja nayantsanum waji pegkeg kuashat ayá nuna tikich nugkanum yujasag sujiagtinai. Nuninak nayantsanmaya yutai aidaun yuwagtinai”, tiuwai.
Tuja Gad wegantun juna aatus Moisés chichajak: “¡Apajuíyah, ame Gad wegantu aidauk nugka múun susatnaitme, nuadui amina see tujamainak emematjamtin ainawai! Gad wegantunmaya aidauk león dakamama numamtuk dakamak aentsun maakug kuntujin tsupijug, buuken tsupijug ukutnai.
Israela uchiji aidau maki makichik wegantu aina nuna apuji aidau Canaán nugkan tesagdayagtaish, Gad wegantu aidau ima muuntan jukitnai apu aidau juinamujai betekak. Dita aidauk ame dutikata timauwa nuna umikagtin ainawai. Dita aidauk pegkegnum chichajam agtinai, wagki ame Israel aents aidau umiktajum timauwa nuna umidau asag”, tiuwai.
Tuja Dan wegantun Moisés juna aatus chichajak: “Dan wegantu aidauk león tsakat kuntinu tsekentama nujai betekai, iman asa niina shiwaajin jeteakug, nugka Basánnum nagkamas tsekenti jiintawai”, tiuwai.
Tuja Neftalí wegantu aidaun Moisés juna aatus chichajak: “Neftalí wegantu aidaunak Tuke Pujuu shiig anentus diyawai, Ame Apajuíyah, ditak kuashat pegkeg aidaunum yumigsauwaitme. ¡Nuadui kucha múun Galilea tutaya duka nujinum nagkamas tsumujiya aatus ditanu atinai!” tiuwai.
Tuja Asher wegantu aidaun Moisés juna aatus chichajak: “Apajuíyah, ame Aserak Jacopa uchiji tikich aina nuna nagkaesau pegkegnum yumigsata. Dutikamu asamtai, niina yachi aidau eme anentsa diitai ati. Tuja kuashat olivogtin asa aceitejishkam imanisag ajitin ati.
Niina yaaktaji aidauk, tuja jee aidaushkam kuashat waitigtin atinai. Tuja nunú waiti aidauk jiju hierro, bronce aina nujai najanamu asamtai, niina shiwaajish kakajus utumainchau atinai”, tiuwai.
“Jesurúman Apajuíji atumin yaimpaktatus niina senchijijai yujagminum egkemak minina imanuk tikichik atsawai.
Apajuí Tuke Pujuuwa nunuwai amina ayamjumataigmek. Niig tuke senchigtina iman asa amina yaimpawai. Ame wainminig amina shiwajumnak uwakek ipisiak ijinata tusa amina inapawai.
Israelak ishamkagtutsuk kajinas pujustinai. Nii wegantu aidaushkam agkan utugchat atsaunum batsamsatin ainawai. Niina nugke aidaunmash trigo aidauk shiig kuashat aitnai, tuja uva ajakmaushkam imanisag aitnai, tuja yumishkam tuke yutitnai, nuniau asamtai, yuminak atsumchatnai.
¡Israel aents aidautigmek shiig aneastajum, wagki atum kuashat asajum eme anentai ainajum imanuk tikich aents aidauk atsawai! Atumnak Tuke Pujuuwa nunú uwemtijamjaugme. Nii atumnak kuitamjamui. Tuja nigki ayamjutpaktatui. Atumi shiwaajum aidaujai maaniagminish, niyai depetmitkagbauk. Nuadui shiwag aidauk atumiin yunumjagtinai. Nuninakui atum wagagkijum ijinatin ainagme”, tiuwai Moisés.
Nuna tusa inagnak, nuadui Moisésak uwejush Moab nugkanum pujau juwaki, muja Pisgá tutai Jericójai niinis awa nuna titijin Nebo tutainum wakauwai. Nuwi wakamtai Galaad nugka múunta nuna wainkati tusa Tuke Pujuu iwaintukui. Tuja Danka nugkenashkam iwaintukui.
Nuigtushkam Neftalí, Efraín, Manasés aina nuna nugke aidaun iwaintukui. Dutikak Judá nugke nayants Mediterraneo tutaya aatus awa nunashkam ashí iwaintukui.
Tuja nuigtushkam Néguev nugkan, Jordágka pakajin, yaakat Jericó palmera ain tuuta awagmatia nuna, tuja yaakat Sóar tutaya imanui iwaintukui.
Dutika duwi, Tuke Pujuu Moisésan chichajak: “Au nugka auwai, wi Abraham, Isaac, Jacob aajaku aina nuna, atum wegantu aidaun nugkan susatnaitjai tusa tiuwaitag duka. Wi aminak au nugka awi wayashtinaitkush, wainkati tusan wakegau asan iwaintukjame”, tiuwai.
Aatus Moisés Apajuín inakega duka Moab nugkanum jakauwai, Tuke Pujuu tibaunak imatiksag.
Nunik jakamtai Moab nugka pakaji, Bet-peor tutaya nujai niinis awa nuwi ukusbauwai. Tujash dekas tuwig ukusbauwaita nunak yamaikish dekainatsui.
Moisés jakamtai Israel aents aidau Moab nugkanum uwejush batsamas treinta tsawantai buutiaju ainawai. Aatus nii jakamtai buutuinak, aents jakamtai buutku iman tsawan pujutainak betek ejeyajui.
Moisés eke iwaku pujusa Josué buuken achika Apajuín segatiuwai, Israel aents aidaun yajuakash wajuk ematki nuna Apajuí dekamtikati tusa. Dutikamu asamtai Tuke Pujuu Josuén antugkatnume tusa Moisésan tibauwa nunak imatiksag Israel aents aidauk Josué tabaun umikajui.
Tujash Tuke Pujuu Moisésjai igkunia chichajakua imanuk tikichik Israel aents aidaunmaya Apajuí chichamen etsejin profetak makichkish atsujakui.
Tuja wainchatai ishamain aidaun iwainagti tusa Tuke Pujuu tibau asa, Moisés Egipto nugkanum faraógka emtin niina atuwe aidaush wainainai iwainajua imanuk tikich aentsuk makichkish atsujakui.
Tuja Moisésak senchigtin asa, wainchatai ishamain aidaun atum Israel aents aidautijum wainjumin iwainajua imatika iwainamainuk tikichik makichkish atsujakui.
Tuke Pujuun takajin Moisés jakamtai, Nun aajakua nuna uchiji Josué Moisésan yaijakua nujai Tuke Pujuu chichaak:
“Mina inakeg Moisésak jakae. Nuniku asamtai, ame yamaik Israel aents aidau ashí yajuakam, wi atumin nugkan amastatjim nuwi weakum namak Jordágnum ikatiagtatme.
Wi nugka amastinaitjime tusan Moisésan anagkuawaitag nunak, imatiksanuk nugkanak ashí amastatjime.
Nunú nugkak muja Néguev tutaya nuwi nagkamas, muja Líbano tutaya aatus, namak shiig múun Eufratesa imanui nagkamas, hitita aents aidaun nugkega nuna ashí, tuja nayants Mediterraneo tutai etsa akaetaiya nuni awa imanuishkam ashí atumin amastatjime.
Aminak makichkish depetamkashtin ainawai. Moisésan kuitamajakuitag dutiksanuk wi aminak kajimatki idaitsuk tuke kuitamkattagme.
Nuadui kakajam, wajiu wajasta, wagki wi atumi muunjum aajaku aina nuna anagkuakun nugkan amastajime tiuwaitag duka ame Israel aents aidauk tinamkattame.
Wika aminak, ¡wajiu kakajam ata! tusan ima nunak segajame. ¡Nuniakum chicham umiktinun mina inakeg Moisés amasua nunú ashí betek umikta! ¡Nunú wajintu agagbauwaita duka imatiksamek ashí umikta! ¡Nunú ashí umiau asamin, ame takamugmesh ashí pegkeg atatui!
Chicham umiktin agagbauwa duka tuke ausamke ata. Nuniakum tsawaish, kashish tuke ima nuwig anentaimta, wajintu agagbauwaita nunú umiktag tau asam. ¡Nunú betek umiakmek, ame takamugmesh ashí pegkeg atatui!
“¡Aishmag wajasta! Wi aminak inajan awemagme. ¡Ishamkagtukaipa, awakesh anentaimjaipa, wagki witjai Tuke Pujuu amina Apajuígminuk! Tuja ame tuwi wekaetatme nuwi wika amejai pujuttajai”, tiuwai.
Tusa tima Josué Israel aentsu apuji aidaun chichajak:
“Aents aidau batsata nuwi shiyakjum, ashí etsegkatajum, jintá weaku yuwatnun umiktinme. Tuke Pujuu iina Apajuíjiya nunú nugka amastata nuwi weaku kashin pujusa tsawaku namak Jordán katitkattaji”, tiuwai.
Aatus akateg ishimak nuigtushkam Rubén wegantu aidaun, Gad wegantu aidaun, Manasés wegantu jimaituk aidaun akatmamtak:
“Atumesh nugkentin agkan batsamsatnun, Tuke Pujuu atumin Apajuígmia nunú juju nugka juna amastatjume tusa Apajuín inake Moisés tiuwa nuna aneaku atinme, tujamui.
Nuadui juju nugka namak Jordágka amain ii pujag juna Moisés atumin amasua juwi, atumi nuwe aidau, uchijum aidau, tagkujum aidaujai batsaktajum. Untsu ashí aents maanimain aidautigmek maaniaku jutai aidaun yajuaka umintsajum, Jordágka amain katiagjum atumi yatsum aidau maaninakui atuktajum.
Dutika atukjum, Apajuí atumin nugkan amasua dutiksag, ditanashkam agkan batsamsatnum nugkan susatta nuna shiig emetjagmatai, waketjajum juju nugka Jordágka juni awa juna, Moisés atumin amasua juwi kaunajum tuke batsamsatnaitjume, tawai tita”, tiuwai.
Tusa tima ditashkam imatiksag ujakajui. Nuna antukag dita aimainak: “Ame tame duka imatiksaik ashí umikagmi. Tuja ame tuwi wetajum tukagtittame nuwi shiyakagmi.
Yaunchuk Moisés tujamkui umijujakuitag, dutiksaik ame tabaushkam tuké umiktinaitji. Tuja iik wakegaji: ¡Apajuí Moisésan kuitamajakua dutiksag aminash kuitamjamkati! tusa.
Tuja ashí aents amina chichamjumin intimki umigtamchauk mantamnati. ¡Iik wakegaji ame kakajam, wajiu ati! tusa” tiajui.
Sitim nugkanum batsamas, aents uumak yujas dekamatin aidaun jimag aentsun etegka Josué ishimak: “¡Wetajum, nunikjum nugkash wajukukita nunú yaakat Jericójai diistajum!” tiuwai. Tusa tima shiyakag Jericónum jegawajui. Nunikag nuwa akika dutiktai Rahab pujaunum nuna jeen jegawajui, nuwi kajigkagtatus.
Nunikagmatai aents nuna wainkau Jericó apujin jegajua ujaak: “Ujumak aents Israel aents aidau dekamatatus yamai kashi kaunawagmae”, tiuwai.
Tusa ujakam Jericó apuji niina suntaji aidaun Rahab ujaktajum tusa ishimak: “¡Aents aidau amina ijagtamainak amina jemin kauna batsata nunú jiija ishiakta, wagki ditak iina nugken dekatatus yujawai!” tusa akatmamtujui. Tusa tima shiyakag imatiksag ujakajui.
Tusa ujakmash jiija ishimtsuk uuka batsas chichaak: “Nunú aents aidauk dekas mina ijagtuinak kaunawagmae. Tujash dekachmajai tuwiyas agma.
Tujash nunak niina jeen tuntupe pakamamunum, lino juuka jigkaka ujugkatasa ijumjamunum nuwi, yakí uuka batsasuitak tiuwai.
Nuwi batsataig, apu ishiakbau aidauk shiyakeapi tuidau asag, pataetukag namak Jordágnumanini shimutuk katitainum jegawajui. Nunik suntag jiinag shimaig, yaakta waitijinak epeniu ainawai.
Nunik pataetuk shiyakagmatai, nunú aents dekamatatus yujau eke kanuinatsaig, Rahab wajuka ditan chichajak:
“Tuke Pujuu atum aidautigmin juna nugka amasaja nunak wika dekajai, wagki atumin senchi ishamjamkatnume tusa Apajuí tine. Nuadui ashí aents juju nugkanmaya aidauk atumin ishamjamainak sapijai jinuinawai.
Atum Egipto nugkanum batsatutijum jiinjagmin nayantsa amain katiagtinme tusa Tuke Pujuu nayants kapantun ukuyuauwa nunú iik dekaji. Tuja nuigtushkam atum aidautijum amorreo nugkanmayaapu aidau Sijón, Og aatus Jordágka amain batsatu ashí ijinawaitjum dushakam shiig dekaji.
Nunú dekau asaja, shiig senchi ishamkagtuinaji. Tuja atumjai maaniatjai tumainuk makichkish shiig atsawai. Wagki Tuke Pujuu atumi Apajuíjum atum emematjum nunuwai nayaimpinash, nugkanash ima nigki Apajuíjiya duka.
Nuadui wi atumin wait anenjan kuitamkajim, dutiksagmek mina pataag aidaush wait anenjatnaitkugmek dekaskenum wait anenjattaji tusajum Tuke Pujuu daajin tujuttajum.
Tuja atum maania depetmakjum juju nugka atumdau emakjumesh minash, mina apag, mina dukug, mina ubag, mina kaig aina duka ashí dita patayi aidaujai ijijattsuk kuitamkagtuktajum. ¡Nunuwai dekas pegkegnum yainiamua duka!” tiuwai.
Tusa tama dita chichajuinak: “Juju nugka juwi kauna maaniamunum amina pataim aidau jakamtaig, Apajuí iina suwimkan amastí. Tujash ameshkam juju pachismek makichkish etsegkaipa. Tuke Pujuu juju nugkan iina amasmataig, amek amina pataim aidaujai shiig kuitamnaktatme”, tiajui.
Dutika ishimak: “¡Suntag aidau egapainak yujaina nunú waipakainum mujá wetajum! ¡Nunikjum nuwi kampatum tsawan uumkajum pujagmin, suntag aidau atumi egapainak shiyaka nunú waketug kaunamtai duwi shiyaktajum!” tiuwai.
Tusa tama dita chichainak: “Ame segajatkumin, ii umiktin dekas umiktatji tusa Apajuí daajin timag duka imatiksaik umiktatji.
Untsu ii juju nugka juwi wayamu wainkumek, juju daek kapantua juwi ii akaikittag nunú aganini nenata. Dutikam nuadui juju amina jemea juwi amina apa, duku, umaim aidau, kaim aidau, amina apa patayi aidaujai utsaatajum.
Tuja makichik aentskesh amina jemin pujayatak, jiinki wekaekama mantamnakug duka niinu atatui. Untsu amina jemin pujaunak utua mainakuig duka utugchatak iinu atatui.
Tuja ii chichag nunú ame etsegkaminig, ii umiktin Apajuí daajin taji duka umikchattaji”, tiajui.
Tuja nunú aents dekamin aidauk mujá shiyakag kampatum tsawan uumak batsamsajui. Nunik batsatai suntag aidauk ashí yantamnum egai egainakua wainkachag waketug Jericó jegawajui.
Tusa ujainak: “Au nugkanak Tuke Pujuu ashí iinu atinun idaitugmase. Dutikamu asamtai nuwiya aents aidauk iina ishamjamainak sapijai jinime”, tiajui.
Aents uumak yujas nugka dekatatus shiyaku waketug kaunawag etsegkagmatai, kashinia duwi shiig kashikmas Josué Israel aents aidaujai Sitim nugkanum batsatu ashí jiinag shiyakajui. Nunik shimui shimuinakua jegawajui namak Jordágnum. Nunikag eke atú amain katitsuk nuwi aakmag batsamsajui.
Nuwi batsamas kampatum tsawan nagkaemai, suntaja apuji aidau Israel aents aidau batsatun shimutkag
ujainak aatus tuidau: “Leví wegantu aina nunú chicham umiktin agagbau egkeamun arcan yanaki juki wedau wainkugmek, atumi aakjum aidau tegaka jukijum wetajum.
Nuniakjum dekattagme itug wetatjume nunú, wagki atumek yaunchkesh juju nugkanmak wekaechau ainajum duwi wajuk wetaigkita duka dekatsjume. Tujash chicham umiktin agagbau egkeamun arcan yanaki juki wena nunú ijusa wetsuk makichik kilómetro tumain ukuunum wetajum”, tiajui.
Tusa ujakagmatai Josué ditan chichajak: “Tuke Pujuu iina yaimpaktin asa kashin wainchatain iwainaktatui. Nuniktin asamtai, ¡pegkeejum umintsa dakamsatajum!” tiuwai.
Nuna tusa sacerdote aidaun chichajak: “¡Chicham umiktin agagbau egkeamu arca yanaki jukijum emka wetajum!” tiuwai. Tusa tiajam nuna yanaki jukiag eemak wegajui.
Nunik shimai, Tuke Pujuu Josuén chichajak: “Wi yamai dutikattag nuna wainkag, Israel aents aina duka dekaskeap Apajuí jutii apuji atinun etegkauwaita tujamiagtatui. Aatus dekawagtatui wi Moisésan kuitamajakuitag dutiksanuk aminashkam kuitamja nuna.
Untsu sacerdote aidau chicham umiktin agagbau egketun arcan juki wena nunú ame chichagkum: ‘Namak Jordágnum jegagmek wajaajum ijuntsatajum’ tita”, tiuwai.
Tusa tima Josué Israel aents aidaun chichajak: “Juwi kaunatajum, nunikagmin Tuke Pujuu iina Apajuíji ii emematin ainag nunú mina tujuti nuna ujaktajime.
Antuktajum nijah, Tuke Pujuu ashí aents aidaun Apajuíjiya nuna chichame umiktin agagbau egkeamu arcan sacerdote aidau yanaki jukiag atum wainjumin namak Jordágkan katitkiagtatui.
Nunikagmatai Israel aents aidautijum maki makichik wegantu ainajum nuwiya doce aents etegjatajum.
Tuja Tuke Pujuu ashí aents aidaun Apajuíjiya nuna chichame umiktin agagbau egkeamu arcan sacerdote aidau yanaki jukiag yuminum wajawagtatui. Nuniagtai, namakak jimaituk tesana buku wajas katigtatui. Nunitai yumi nujinmaya minaush, jasa muja iman wajas asattawai”, tiuwai.
Tusa timatai Israel aents aidau namak Jordágka katitkagtatus jiinag shimai, sacerdote aidau chicham umiktin agagbau egketun arcan yanaki juki eemak wedau.
Tuja ajak juutai tsawan jegataik, namak shiig senchi dujajin asa namakak dujajua piyag aajakui. Imanik ai sacerdote aidau namaka jegawag tugkitak wajawajui.
Nuninaig namakak kuyua buku wajas asauwai. Duka peegmagbau Saretag tutai awa nujai niiniaku yaakat Adam tutai awa imanui nagkamas namak tsujina yumi nujinum pimutai, tsumujin namak juwakuk sae saekawa nayants jakau tutainum nagkankauwai. Aatus Apajuí namakan akanak ukuyuamtai, Israel aents aidauk yaakat Jericón igkuas katiajajui.
Sacerdote aidau chicham umiktin agagbau egkeamun arcan yanaki juki wedauk nuna yanasag namak Jordán kuyua buku wajasbaunum ejapeen ijunai, Israel aents aidauk bukunum shiig katiajaju ainawai.
Ashí Israel aents aidau namak Jordágnum katiajagmatai, Tuke Pujuu Josuén chichajak:
“Israel wegantu aina nuwiya maki makichik etegjam doce aents yajuakta.
Dutikam ishiakta namaka ejapeen, sacerdote ijuna nuwiyan doce kayan yajuaktinme. Dutikawag yamai dita tuwi kajigtatua nuwi ijumjatnume”, tiuwai.
Tusa tima Josué doce aents etegjamu aidaun untsuka ijumag
chichajak: “Namak kuyua buku wajasa nuna ejapeen Tuke Pujuu atumi Apajuíjiya nuna chichame umiktin agagbau egkeamu puja nuwi wetajum. Nunikjum maki makichik kaya jukitajum. Tuja ashí ijumjamak doce kaya atatui.
Nunú kaya ijumjattajum nunú atatui atumi uchijum aidau atakea duwi inimpainak: ‘¿Wagka jusha kayash jutikaish ijumjamuita?’ tujamainakui,
atum ayaakjum: ‘¡Chicham umiktin agagbau egketun arcan sacerdote aidau yanaki jukiag namak Jordágnum wajawagmatai, namak jimaituk kanaka buku wajasbaunum ii katiajuitag nuna anemtijamjatin auk ijumjamui!’ titinaitjume”, tiuwai.
Tusa tima Josué tibaunak imatiksag umikajui. Dutikainak Israel wegantu doce aajakua dutiksag doce kaya jukiag dita batsatbaunum ejegawajui. Dutikawag Tuke Pujuu Josuén chichajak, dutikatnume tibaunak imatiksag doce kayan ijumjajui.
Tuja Josué niishkam dutiksag namak kuyua buku wajasbaunum, nuna ejapeen sacerdote aidau chicham umiktin egkeamun arcan yanasa ijunbaunum, nuwi doce kayan yajuak ijumjauwai. Duka yamaikish awai.
Tuja sacerdote aidau chicham umiktin agagbau egketun arcan yanaki jukiag wedauk namak Jordán kuyua buku wajasmatai nuna ejapeen ijunai, Israel aents aidauk Tuke Pujuu Josuén akateak juna umiktinme tibaunak imatiksag umikajui. Tuja Josuéshkam Moisés akatjamunak imatiksag umikui. Nunikmatai aents aidauk shiig wamak katiajajui.
Nunik ashí katiajagmatai, nuadui sacerdote aidau chicham umiktin agagbau egketun yanaki ijunu ditashkam katiajajui, nunikag dita emkajui.
Tuja nuigtushkam maanitan yacha Rubén wegantu aidau, Gad wegantu aidau, Manasés wegantu jimaituk maaniaku jutai aidaun yajuakag uminas tikich Israel wegantu aidau shimamunum eemak, Moisés nuniktajum tibaunak imanisag shimuidau.
Nunú aidauk shiig uminas cuarenta mil aents tumain jiinjag chicham umiktin agagbau egketun juki wegagtai nuwi ichichmamjag, nugka paka tepajunum yaakat Jericónmanini shiyakajui.
Tuja nunú tsawantai Tuke Pujuu ashí Israel aents aidaun, Josuén eme anentus diitnume tiu asamtai, Moisés iwaku pujusmatai, eme anentus diijaku aina dutiksag Josuénashkam eme anentus diidau.
Nuadui Apajuí Josuén chichajak:
“Sacerdote aidau chicham umiktin agagbau egketun arcan yanaki ijuna nunú katiagtajum tita”, tiuwai.
Tusa timatai, katigtajum tusa tiuwai.
Tusa tiyajam ditashkam katiajag kukag jiinainaig, namakak bete wajas yaunchuk aajakbaunak imanisag asauwai.
Israel aents aidau Jordágnum katiaju aina nunak mijan nagkamnamu yama nagkamchak nantu taka tsawan diez tsawaju ai katiajajui. Nunikag yaakat Jericó yantamen etsa minitaiya nuni nugka Guilgal tutainum aakmajag batsamsajui.
Nunik batsamas doce kaya Jordágnumia yajuakbaun Josué nuwi ijumjauwai.
Dutika ijumag Israel aents aidaun chichajak: “Atakea duwi atumi uchijum aidau inimpainak: ‘¿Wagka jusha kayash ijumjamuita?’ tusa tujamainakuig:
‘Israel aents aidauti namak Jordán kuyua buku wajasmatai ii katiajag’, nunú pachisjum ujaktajum.
Tuja nuigtushkam Tuke Pujuu atumi Apajuíjum yaunchuk nayants kapantun katitkatnume tusa ukuyuauwa dutiksag, yamaishkam namak Jordágkan katitkatnume tusa ukuyua buku awajsamtai katiajujum nunú pachisjum ujaktajum.
Nuna aatus ashí nugkanmaya aents aidau Apajuí senchigtina nuna dekawagtinai. Untsu atumek Tuke Pujuu atumi Apajuígmia nunú tuke ememattinaitjume”, tiuwai.
Israel aents aidau katiagtinme tusa Tuke Pujuu namak Jordágkan ukuyua buku awajsae tabaun amorreo aents aidaun apuji aidau Jordágka amain etsa akaetaiya nuni batsamin aidau dekawajui. Tuja canaágnumia aents aidaun apuji aidau nayants Mediterraneonum batsamin aidaushkam dekawajui. Nunikag senchi ishamkag Israel aents aidaujaig kakaja maaniachmin dekapedau.
Nuninai Tuke Pujuu Josuén chichajak: “Kaya aina anú ujumak kuchii najankata. Dutikam nuadui Israel aents aishmag aina nuna kati chuchuke ashí tsupijata”, tiuwai.
Tusa tima Josué kuchiin najankauwai. Dutika Israel aents aishmag aidaun ashí tsupijauwai. Nunak muja Aralot tutaya nuwi dutikauwai.
Nunak dutikauwai wagki ashí aishmag wajiu maanimain aidau Egipto nugkanum batsatu jiinjau aina duka uwegshunum yujas jinawaju asagmatai.
Tuja Israel aents aishmag aidau Egipto nugkanum batsamajaku aina duka, nuwi batsatuk ashí tsupijamu aajaku ainawai. Dutikamu ainaig Egipto nugkanum batsatu jiinag shimak, uwegshunum cuarenta mijan yujasu aina duwi uchi aishmag akiinkau aina nunú eke tsupijashbau asamtai, dutikauwai.
Tuja aishmag wajiu maanimain aidau Egipto batsatu jiinjau aina duka cuarenta mijan uwegshunum yujasu aina duwi ashí jinawajui. Nunú aents aidauk Apajuín chichamen umigkachaju ainawai. Nuadui Apajuí ditan chichajak: “Atumi muunjum aajaku aina nuna anagkuakun, atum wegantun nugka pegkeg ajak shiig tsapaun, tagkush shiig muumpaina nuna susatnaitjai, tusan anagkuawaitag duka atumek wainkashtinaitjume”, tiuwai. Nunik jinawaju asagmatai, namak Jordágnum katiajaju aina duka tsupimakchau aajaku ainawai
Nuadui Josué nunú aents aidaun uchiji aajaku aina nuna tsupijauwai. Wagki, ditá apaji jinawaju asagmatai, Tuke Pujuu atum nugka jukitajum tibau asa waujus shimuinak tsupimagchaju asagmatai.
Dutika ashí tsupijajam nuna esamawagtatus dita batsatbaunmak juwakajui. Nunik batsamas ashí tsagagkajui.
Nuwi batsataig Tuke Pujuu Josuén chichajak: “Israel aents aidau Egipto nugkanum wainka inaku waitkatai asag datsaamajaku aina nunak, yamai nagkamsan dita datsantinak emegkatjajai”, tiuwai. Nuadui nunú nugka daajiya duka Guilgal tibau aajakui. Duka yamaikish tuu daagtinai.
Israel aents aidauk Guilgal nugka yaakat Jericónmanini awa nuwi batsamsauwai. Nuwi batsamas mijan nagkamnamu yama nagkamchak nantu taka, tsawan catorcetin Pascua pag levadurajai pachimtsuk inajuamu yutai tsawan asamtai, agkuantai ijunag jiistamaidau.
Nunú tsawantai pag levadurajai pachimtsuk inajuamun trigo duwikbaujai yuwawajui. Untsu kashinia duwi nunú nugkanmaya ajak aidaun juukag yuwawajui.
Nuna yuwidau asagmatai, maná kakebaunak nunú tsawantin megkaekauwai. Nuniku asamtai ataktu awagkig, Israel aents aidauk manának yuwachaju ainawai. Tuja nunú mijantinig Canaán nugkanmaya ajak aidaun juukag yuujaku ainawai.
Makichik tsawantai Josué yaakat Jericónum jegattak pujusa aents puyajan takus wajattaman wainkauwai. Nunik jegantun iniak: “¿Amesh ii ainag nuwiyagkaitam, atsa iina shiwaaji aina nuwiyachukaitam?” tau.
Tusa iniam nii ayaak: “Ame jimag adayam nuwiyagkesh atsujai. Wika Tuke Pujuun suntaji aina nuna apujiyaitjai”, tiuwai. Tusa tutai Josué niina eme anentus tsuntsuma nijayin nugka antig pujusa iniak: “Wajina dutikati tame nunú tujutta, nuna betek umiktajai”, tau.
Tusa tutai nii ayaak: “¡Sapatjum ukuimakta, wagki ame wajam aanka dekas nugka Apajuí etegkamu shiig pegkegmai!”, tiuwai. Tusa tama Josué sapatjin ukuimakui.
Tujash Tuke Pujuu Josuén chichajak: “Jericó apujin niina suntaji aidaujaí depetuk ijinati tusan amina idaitusjame.
Tuja atum suntag Israel aents aidautijum ¡makichik tsawantai makichkia Jericó tentea ukutajum! Duti dutikakuajum seis tsawan ejetajum.
Tuja yama nagkamchakug siete sacerdote aidau maki makichik umputai uwig aishmagku kachuji najanamun takus emkatnume. Nunikag tikich sacerdote aidau chicham umiktin agagbau egketun arcan jukiag ukunum wenai dita eemak shimittawai. Nuninai suntag aidauk nuna ukujin shimittawai. Untsu tsawan sietetin sieteya imania yaakat tenteattagme. Tuja siete sacerdote aidau uwija kachujin takakuina nunú yaaktan tentea shimuinak umpuiniagtatui.
Nunú uwija kachuji umpuamun yapajia nuni senchi umpuinakui senchi untsumkatajum. Imatjumin yaakat peejamua nunú kupinak iyattawai. Nunikmatai pisajajum yaakat Jericó utsantuattagme”, tiuwai.
Tusa tima Josué sacerdote aidaun untsuka ijumag chichajak: “Atum chicham umiktinun Tuke Pujuu amasbau egkeamu arca yanaki jukijum Jericó tenteajum wetajum. Untsu atuminia siete aents aidau maki makichik uwija kachujin takus emkatnume”, tiuwai.
Aatus tusa ukuak, suntag Israel aents aidaun ashí ijumag chichajak: “Atum aidautigmeshkam wetajum. Nunikjum yaakat tenteatajum. Tuja aents maanitan yacha aina nunú sacerdote aidau arcan yanaki juki wena nuna emtin shimiagtatui”, tiuwai.
Tusa timatai imatiksag umikajui. Nuadui siete sacerdote aidau maki makichik uwija kachujin jukiag umpui umpuinakua shimuidau. Nunik shimuinai nuna ukujin tikich sacerdote aidau arcan yanaki jukiag shimuidau.
Tuja aents maanitan yacha aidauk sacerdote aidau shimamu emtin shimuidau. Nuninai untsu tikich suntag aidauk, sacerdote chicham umiktin agagbau egketun juki wena nuna ukujin shimuidau. Nuninai sacerdote uwija kachujin takaku aidauk umpui umpuinakua shimuidau.
Israel aents suntag aidau eke jiinag shimatsaig Josué ditan chichajak: “¡Makichkish chichatsuk takamtak wetajum, wi untsumkatajum takui shiig senchi untsumkatin asajum!”, tiuwai.
Sacerdote aidau arcan yanaki juki wena nunú yaaktan makichkia tenteatnume tusa Josué tiuwai. Tusa tima shiyakag makichkia tenteawag ukuinak waketug ditá batsatbaunum kaunawag nuwi kajigkajui.
Nunikag kashinia duwi Josué kashikmas nantakmatai, Israel aents aidaushkam ashí nantajajui. Nunikagmatai sacerdote aidau arcan yanaki jukiajui.
Nunik shimiagtai aents maanitan yacha aidau eemag shimuidau. Untsu ditá ukujin sacerdote aidau uwija kachujin makichkish ayamtsuk umpui umpuinakua shimujakajui. Tuja nuna ukujin sacerdote arcan yanaki jukiag shimuinai, nuna ukujin inagnamunum suntag aidau shimuidau. Tuja kachu umpuamuk tuke shinu au.
Untsu tsawan sieteya duwi sacerdote aidau suntag aidaujai ejampek nantajag yaunchuk dutikamunak betek yaaktan tenteawag shimuidau. Untsu nunú tsawantin sieteya imania tenteawajui.
Tuja sacerdote aidau sieteya imania uwija kachujin umpuiniagtai, Josué aents aidaun chichajak: “¡Senchi untsumkatajum! ¡Wagki Tuke Pujuu juju yaaktanak depetuk tsaiktinme tusa iina idaitugmase!
Au yaakta duka ashí nuwi wajig ayawa nujai tsainkattawai, wagki Tuke Pujuu nunikti tiu asamtai. Untsu nuwa akika dutiktai Rahab ashí tikich aidaujai niina jeen batsamiagtata duka makichkish maawaigpa, wagki aents dekamatnume tusa wi ishiakbau aidaun nii uuka ayamjuku asamtai.
Tuja atumshakam kuitamamkatajum, wainka nuwiya waji aina duka makichkish jukigpa. Nuigtush achitkesh achikaigpa, wagki nunú aidaunak Apajuí ashí tsaiktinme tujabiuwai. Untsu nunú atum umishtaik, Apajuí iina yaaktajin tsaigtamainai. Nuna dutikamtaig utugchatak iinu amainai.
Untsu oro, plata, tuja ashí waji bronce, hierro aatus najankamu aina duka Tuke Pujuu anagkuamu atatui. Nunú aina duka yajuaka, waji akik Apajuínu aidau egketainum egkenattawai”, tiuwai.
Nuna aatus Josué Israel aents aidaun ujaka inagnakmatai, sacerdote aidau uwija kachujin umpuajajui. Nuna antuinamuik Israel aents suntag aidauk senchi untsumaidau. Imatuinai yaakat peejamu kupinak iyauwai. Nunikmatai pisajug yaaktan utuawajui. Nunikag yaaktan utsantuawag aents aidaun depetuk ijinawag, yaaktanak dita atainiajui.
Dutikawag nuadui aents aishmag aidaun, nuwa aidaun, datsauch aidaun, múuntuch aidaun, ashí ijinawajui. Dutikainak buey aidaun, uwig aidaun, burro aidaunashkam ashí ijinawajui.
Dutikawag nuadui aents nugka dekatatus yujasu aidaun Josué chichajak: “¡Nuwa akika dutiktai puja nuna jeen wetajum. Nunikjum nii jiyakjum tikich aidau niijai batsatushkam ashí jiigtajum, atum wajintu nii anagkuawaitjume dutiksagmek!” tiuwai.
Tusa tiajam wayawag Rahab, niina apaji, dukuji, umayi aidau, kai aidau, nuigtu niina patayi aidaujai batsatun ashí jiijajui. Dutikawag ditá batsamtaijin ukumtikiag agkan ishamain atsaunum batsasu ainawai.
Nuna dutikainai suntag aidau yaaktanak ekemakag ashí apeawajui. Untsu oro, plata, tuja waji bronce, hierro najankamu aidaunak apeachajui. Nunak ayatak jukiag waji akik Tuke Pujuunu aidau egketainum egkeawajui.
Nuna imatika ashí ijinkush, Josuék Rahabnak niina patayi aidaujai maachui, wagki aents nugkan dekatnume tusa Jericó ishiakbau aidaun maawainum tusa uuka uwemtikjau asamtai. Dutika maachbau asag, Rahab wegantu aidauk yamaikish Israel wegantu aidaujai batsamin ainawai.
Nuna ashí dutika atakea duish tuke uminkatnun pachis Josué juna aatus tiuwai: “Makichik aentskesh yaakat Jericó tsaikbauwa nuna ataktu jegamjatjai tusa takug, niina uchiji iwai mantamnattawai. Nunikmatai takatan takau aidau nuna iyashin aepawag nuwi ekeniag jegamjagtinai. Tuja niina uchiji ekeushkam nunisag mantamnattawai. Nunikmatai nuna iyashinashkam aepawag nuwi ekeniag yaakta waitijin najanawagtinai”, tiuwai.
Josuénak Apajuí yaigkui, nuadui ashí aents tikich nugkanum batsamin aidaush niina wajiujinak shiig dekajujaku ainawai.
Josué Israel aents aidaujai Jericón tsaikajua dutiksag tikich yaakat Ai tutainashkam tsaikajui. Dutikawagmatai yaakat Gabaógnumia aidauk ishamainak Israel aents aidaujaig maaniachmi tusag chichaman umikaju asag, ditajai ijunag batsatui tabaun Adonisédec Jerusalégkan apuji dekauwai.
Nunik dekaa yaakat Gabaógkak tikich yaakat Ai tutain Israel aents aidau tsaikajua nuna nagkaesau múun, kuashat apugtin tuja nuigtushkam suntag aidaush maanitan yacha aidau asagmatai, niina aentsji aidaujai shiig senchi ishamkajui.
Nuadui Adonisédec yaakat Hebrógka apujin Hohaman, yaakat Jarmutan apujin Piraman, yaakat Laquisha apujin Jafían, yaakat Eglógka apujin Debiran aatus chichaman akuptukui. Dutikawajam chichama etsejin aidau ditan ujainak:
“Apu Adonisédec chichaak: ‘Gabaón aents aidauk maanitsuk agkan batsamsagmi tusag Josuéjai, tuja Israel aents aidaujaishkam chichaman umikaje. Nuniku asagmatai ipajime kaunatajum. Nunikjum Gabaón aents aidaujai maaniamu atutkatajum’ ”, tiuwai.
Tusa tiajam cinco apu amorreo aents aidaun apuji aidau: Yaakat Jerusalégnumia, Hebrógnumia, Jarmutnumia, Laquishnumia, Eglógnumia aatus ijunag dita suntaji aidaujai Gabaón jetekmi tusag shiyakajui.
Nuna Gabaón aents aidau dekawag ditashkam Josué Guilgal pujaun chichaman akuptuinak aatus tiajui: “Ii atumjai chicham umiaku: ‘atumi inake agmi’, timaiji. Nuniau asamtai atum jutiik ayamkagtumainaitjume. Nuadui amina suntajum aidaujai kaunajum ayamkagtuktajum, wagki amorreo aents aina nuna apuji aidau mujanum batsamin aina duka ashí ijunjaje jetepakagtatus”, tiuwai.
Nuna antuk Josué Guilgal pujau niina suntaji maanitan yacha wajiu aidaun yajuak ijumjauwai.
Dutika umikmatai eke wegachunak Tuke Pujuu Josuén chichajak: “Amorreo aents aina duka ishamkaipa, amina idaitusjame, nii depetuk ijinati tusan. Nuadui makichik aentskesh dita aina nuwiyag amejai igkunia maanimainuk shiig atsuttawai”, tiuwai.
Tusa tima Josué Guilgal pujau Israel aents aidaujai jiinag kashi shima shimakua jegawajui. Nunik amorreo aents aidau gabaógnumia aidaun jetektatus anutujag batsamtaun pachiachbaunum jetekajui.
Tuja amorreo aents aidaunak Tuke Pujuu Israel aents aidau jetenam ishamkatnume tiuwai. Tusa tibau asamtai Josué amorreo aents aidaun Gabaógnum shiig kuashat amukui. Dutika amuam jinta Bet-horón wetainum pisatai pataetukag mai mainakua, yaakat Azecá yaakat Maquedájai aajakua imanui jegawajui.
Tuja tikich aents amorreo aidauk Israel aents aidaun ishamak yaakat Bet-horón jegattak shimittaman, Tuke Pujuu bichan kayajai betek akaketuk Israel aents aidau puyajai ijinau aina nuna nagkaesau ijinauwai.
Tuke Pujuu amorreo aents aidaunak Israel aents aidau amuktinme tibau asag amukajua nunú tsawantin Josué niina suntaji aidau emtin Tuke Pujuun segaak aatus tiuwai: “¡Etsayah, Gabaón mamiksam jasa ekemsata! ¡Nantuh, ameshkam nain ségaju Aialón tutaya nunú mamiksam jasa ekemsata!”
Tusa tima etsa nantujai jasa asauwai, nunikmatai Israel aents aidau dita shiwaajinak ashí depetuk amukajui. Tuja Israel aents aidaush wajuk nunash yujasajamkiyi duka imatiksaik papii Jasher tawa nuwi agagbau aajakui. Tuja etsak akaetsuk makichik tsawan tumain jasa asauwai.
Nunak yaunchuk aents aidau Tuke Pujuun segajaku aina duikish dutikashbaun nunú tsawantin dutikauwai. Nunú tsawantai Tuke Pujuu Israel aents aidaun ayamjak shiig paan maaniauwai.
Tuja Josuék nunik depetmak Israel aents aidaujai dita batsamtaijin Guilgalnum wakitkiuwai.
Yaakat Siquemnum Josué Israel aents aidaun ashí ijumjauwai. Nuwi Israel aentsu apuji múun aidau, apu chichama epegkin aidau, suntaja apuji aidau aatus, aak pegkejam Apajuíjai chichatai aakmakbaunum niinis ijunjajui.
Nunik ashí ijunjamtai Josué chichajak: “Tuke Pujuu atumi Apajuíjum juna aatus tujamainawai: ‘Yaunchuk atumi muunjum aajaku aidau: Térah niina uchiji Abraham, Nacor, aatus namak Eufratesa amain batsamas dita apajuímtaijin emematujaku ainawai.
Nuni batsatun wi Abrahaman jiiki jukin juju Canaán nugka juwi itaan awekasuitjai. Tuja nuigtushkam nii wegantun kuashat ikauntukuitjai. Yama nagkamchaknuk susauwaitjai niina uchijin, Isaakan.
Tuja Isaakan susauwaitjai jimag uchijin: Jacopan, Esaújai. Tuja Esaún susauwaitjai muja ikam tepau Seír tutain. Untsu Jacob niina uchiji aidaun yajuak Egipto nugkanum weuwai.
“ ‘Nunika nuwi kuashat mijan batsatai, wi Moisésan Aarógjai akuptukuitjai ditan yaigtinme tusan. Dutikan egiptunmaya aents aidaunak shiig senchi suwimka susan waitkasan atumi muunjum aidau nuwi batsatun jiijuitjai.
Tuja atumi muunjum aidau Egipto nugkanum batsatu jiinjamtai, nuwiya aents aidau carro maanitai aidaun caballo aidaujai yajuakag pataetukag nayants kapantunum ejegawajui.
Dutikainam, yainkata tusag mina untsugkajabi. Tujutuinakui egiptunmaya aidau shimamu emtin, tuja Israel aents aidau batsatbau ukujin suwe awajsamiajai. Tuja nayants buku wajasbaunum katidaun yumi pimak ijinati tusa ti ai, egiptunmaya aidau nayants yutuam jinawabi. Wi nuna Egipto nugkanum dutikauwaitag duka atumek shiig wainkauwaitjume. “ ‘Nunikjum kuashat mijan uwegshunum yujasuitjume,
nunika yujautigmin yajuakan namak Jordágka amain etsa minitaiya nuni amorreo aents aidau batsamtaijin ikaunmawaitjime. Dutika ai amorreo aents aidau atumjai maaniawajabi. Tujash wi ditan ijinatnume tiu asamtai, atum depetkajum ijinauwaitjume. Dutikajum dita nugke aidauk atum jukiuwaitjume.
“ ‘Tuja tikich tsawantai Balac Sipora uchiji Moab aents aidau apuji atumjai maaniatatus kautjamkajui. Nunik chichama etsejin aidaun akateg Balaam Beora uchiji ujaktajum, dutikam nii atumin pegkegchaunum yumigtamjatnume tusa tiuwai.
Tujash Balaam pegkegnum yumigtamjatnume tusan wi ti ai, pegkegnum yumigtamjajabi. Dutikan ayamjukuitjime.
Dutika ayamjukbau asajum namak Jordán katitkajum Jericó kaunawaitjume. Tuja Jericónum batsamin amorreo aents aidau, Canaán aents aidau, hitita aents aidau, gergeseo aents aidau, heveo aents aidau, Jebús aents aidau aatus atumjai maaniawajui. Tujash wi ditanak atumin idaitusuitjime. Nuadui atum depetka amukuitjume.
Tuja atum aidautijum amorreo aents aidaun apuji jimag aajakua nunú dita aentsji aidaujai depetkauwaitjume. Tujash duka atum ima senchigtin asagmekesh, atsa atum maanit ima yacha asagmekesh dutikachuitjume. Nunú depetkauwaitjum nunak wi atumin ishamjamkatnume tibau asag, ishamjamaidau asagmatai depetkauwaitjume. Nuadui atumek eke jegatsjuminig, ishamjamak pisaju aina nunak nuniku ainawai.
Nuadui yamai atumek tikich aents aidau jegamjamunum batsatjume. Tuja uva aidau, oliva aidau ajakmakbau juuka yuwajum dushakam dita ajakbaunmaya yuwagme. Wagki wi juju nugkanum ayá nunak ashí nugkajai atumin amasuitjime’, tawai Apajuí”, tusa Josué tiuwai. Tuja nuigtu Josué chichaak:
“Nunú ashí anentaimtusjum Tuke Pujuu eme anentsa emematkujum dekaskenum umigkatajum. Tuja yaunchuk atumi muunjum aidau namak Eufratesa amain etsa minitaiya nuni batsamas ditá apajuímtai aidaun emematujaku aina duka idaisatajum. ¡Nunikjum ima Tuke Pujuuk umigkatajum!
Tuja atum Tuke Pujuu umigkatasa wakegashkugmek, yamai titajum ya umigkatag tajume nunú. Yaunchuk atumi muunjum aidau namak eufratesnum batsamas dita apajuímtaiji aidaun emematujaku aina duka ememattag tajum, atsa nuniachkugmesh amorreo aents juju nugkanum batsamin aina nuna ememattai aina duka ememattag tajum, nunú titajum. Tuja atum Tuke Pujuu emematut dakitakjuminish, ¡wika mina pataag aidaujai Tuke Pujuun umigkun ememattatjai!” tiuwai.
Tusa tutai Israel aents aidau chichainak: “¡Wainka apajuímtai aina duka ememattsuk ima Tuke Pujuuwa duke emematuinaku umigkagmi taji!
Ii aidautin iina muunji aajaku aina nujai Egipto nugkanum inaku waitkatai batsatutin jiipajua duka Tuke Pujuu iina Apajuíjiyai. Niiyai wainchatai aidaun iish wainjin iwainajua nunú. Tuja nuigtushkam jiinja shimaku kuashat aents aidau batsatbaunum shimajinish nii kuitamjamu asa ayamjutpakui.
Ii shimamunum tikich aents aidau ayaunash nii jiija ishiakui. Amorreo aents aidau juju nugka juwi batsamin aajaku aina nunashkam nigki jiija utsagkui. Nunú anentaimtusa ¡Tuke Pujuu umigkagmi taji, wagki niyai iina Apajuíjiya duka!”, tuidau.
Tusa tiagtai Josué ditan chichajak: “Atumek Tuke Pujuuk kakajus umigmain dekapeatsjume, wagki Apajuík pegkegmai, akasmatnash akasmauwai. Iman asa atum niijai shiwagmaekujum pegkegchau takamugminak atsanjagkesh idaitugmamaitsui.
“Atum aidautijum nii umigtsuk kajimatki idaikujum, tikich wainka apajuímtai aina nunú emematu yujagminig, wait anenjamag ayamjutpak uwemtijamjau akush, tuke suwimkanak amasagtinai”, tiuwai.
Tusa tutai Israel aents aidau chichainak: “¡Duka nunikchattawai, iik ima Tuke Pujuuk umigkagmi taji!” tuidau.
Tusa tiagtai Josué chichaak: “Tuke Pujuu umigkagmi tusa tajum duka kame atumesh dekas umigmain asagmes tajumtai”, tiuwai. Tusa tama dita aimainak: “¡Iishkam ame tame dutiksaik anentaimji!” tiajui.
Tusa tiagtai Josué ditan chichajak: “Nunú takugmek anú wainka apajuímtai aidau atum pujamunum ayá nunú utsagtajum. Dutikajum Tuke Pujuu atumi Apajuíjum, atumi anentaimijai ememattajum”, tiuwai.
Tusa timatai Israel aents aidau aimainak: “¡Ii aidautik Tuke Pujuu iina Apajuíjiya duke emematku, nii tujabauwa duke umigkami taji!” tuidau.
Tusa tiagmatai yaunchuk Apajuí Moisésjai chichaman umikua dutiksag, Josué ashí Israel aents aidaujai nunú tsawantinig yaakat Siquemnum Apajuíjai chichaman umikajui. Nunú chicham umikbaun ditan susauwai umiktinme tusa.
Dutika nuadui Apajuí chichame umiktin agatainum agajui. Duwi kaya muuntan juki aak pegkejam Apajuíjai chichatai aakmakbau aajakua nuna yantamen numi encina tutai wajaunum nuna wakentin apusauwai.
Dutika apujus ashí Israel aents aidaun chichajak: “Atumek dekagme ii umiktin pachisa chicham taji nuna makichik tuké anta nunú. Nunú chicham ii umiamun aents wajas antauwa numamtin atata duka juju kaya nunuwai, wagki yamaya juwi atum aidautigmin Tuke Pujuu tujamiaja nunú umiktin pachisjum titin asagmin. Juju wainkujum Tuke Pujuu umijin amí tusa tajum nunú tuke aneasjumke atinaitjume”, tiuwai.
Nuna ashí tusa inagnak Josué Israel aents aidaun waketjatajum tusa maki makichik dita nugken ishiakui.
Dutika ishiak kuashat tsawan weatsaig, Josué Tuke Pujuun inake aajakua duka ciento diez mijanan ejeyi pujus jakauwai.
Nunikmatai muja Gaash tutai awa nuwi niina nugke Timnat-Sérah daagtin Efraígka nugken awa nuwi ukusajui.
Tuja Josué pujusmataig Israel aents aidauk ima Tuke Pujuunak umijujaku ainawai. Tuja Israel aents aidaun yayaak kuashat waji wainchatai aidaun Apajuí iwainajua nuna apu múun aidau wainkau aina nunú batsamsamtaishkam ima Israel aents aidauk Apajuínak umijujaku ainawai.
Israel aents aidau Egipto nugkanum batsatu jiinag shimak José ukunchin jukiaju aina nuna yaakat Siquemnum ukusajui. Nunak Hamor Siquem aajakua nuna apaji nugken Jacob cien kuichik jiju plata tutai najanamui akikmak sumakua nuwi ukusajui. Nunú nugkanak José wegantu aidau jukiu ainawai.
Eleazar Arónka uchiji jakamtai, Efraín nugkanum niina uchiji Fineesa nugke mujá aajakua nuwi ukusajui.
Apajuí ángel tumain Guilgalnumia juwaki Boquimnum weuwai. Nunik jegaa Israel aents aidaun chichajak: “Atumnak Egipto nugkanum batsatutigmin wi jiigmaijime. Dutikan juju nugka juna atumi muunjum aidaun anagkuakun, atumi uchijum wegantu aidaun susatnaitjai, tiuwaitag nuwi itajime. Ditan chichajuinakun: ‘Wi atumjai chichaman umikag nunak tuké umiktinaitjai’, tiuwaitjai.
“ ‘Tuja untsu atum aidautigmek juju nugkanmaya aents aina nujaig makichkish chichamak umikaigpa. Ayatak dita apajuímtaiji dakumkamu aina nunú tsaigka utsankatajum’, tiuwaitjime. Tujash atumek duka umigtukchauwaitjume. ¡Yamaikish juju umikugmek, aniau asajum umigtukchau ainagme!
Nuadui yamai tajime: ‘Au aents aidau atumjai batsata nunak jiignuk utsagchattajai. Nuadui dita apajuímtai aidaujai atumin tsanupajagtatui’ ”, tiuwai.
Tusa nunú Apajuí ángel tumain chichaka inagnakmatai, ashí Israel aents aidauk shiig senchi buutuidau.
Nuadui nunú nugka daajin Boquim adaikau ainawai. Tuja nuwi kuntinun maawag apeenak Tuke Pujuun emematiajui.
Nuna Josué tusa inagnakmatai, Israel aents aidau maki makichik ditá nugken waketjajui.
Tuja Josué pujusmataig Israel aents aidauk ima Tuke Pujuunak umijujaku ainawai. Nuigtushkam Israel aentsu apuji múun aidau Tuke Pujuu ditan yayaak kuashat dutikauwa nuna wainajaku aidau batsamsamtaishkam, ima Apajuínak umijujaku ainawai.
Tuja Josuék ciento diez mijan ejeyi pujus jakauwai.
Nunik jakamtai, muja Gaash tutainum, Efraígka nugken niina nugke Timnat-Sérah tutai awa, nuwi ukusajui.
Tuja Josuéjai betek batsamajaku aina dushakam múun waigkag jinawajui. Nunú jinawaju ai batsamas akiinkau aidauk Tuke Pujuunak dekajakchau ainawai. Tuja Apajuí ditan ayamjak wainchatai aidaun kuashat iwainajua nunakesh dekachaju ainawai.
Israel aents aidaun uchiji aidauk Tuke Pujuu diismak shiig pegkegchaun takajaku ainawai. Nuniau asag wainka apajuímtai Baal aajakua nuna emematujaku ainawai.
Nuninak ditá muunji aidau Egipto nugkanum batsatun Tuke Pujuu jiijua nunak kajimatki idaisajui. Nuninak nuwiya aentsu apajuímtai aidaun emematuidau. Nuniagtai Tuke Pujuu ditan senchi kajegkauwai.
Aatus Israel aents aidauk Baal, Astartéjai dakumka najanamu aidaun emematuinak Apajuí ememattanak kajimatki idaisajui.
Nuadui Tuke Pujuu Israel aents aidaun kajejuk dita wajiji aidaun shiwag aidau kasajug yajutkatnume tusa idaisauwai. Nuigtushkam Israel aents aidau batsatbaunum nuna yantamen ditá shiwaaji aidau batsata nunú jetekag depetuk amuktinme tusa idaisauwai. Nuadui Israel aents aidauk ayamjumamainchau wajasui.
Tuja maaniawagtatus shimiagtaish, Tuke Pujuu ditanak yaijakchauwai. Dutika yayachbau asag maaninakush depetmajakchau ainawai, Apajuí tibaunak imatiksag. Tuke Pujuu ditanak maaninakush kakaag iikmamainchau awajsauwai,
nuna dutikakush Israel aents aidaun kasajuidaun ayamjuktinun apu chichama epegkin aidaun adaitujui.
Tujash Israel aents aidauk apu chichama epegkin aidau adaijamunash umigkachaju ainawai. Nunidau asag Apajuínak umigtsuk tikich wainka apajuímtai aidaun emematujaku ainawai. Untsu ditá muunji aajaku aina duka Apajuí chichamen umijujaku ainawai. Tujash ditak Tuke Pujuu chichame umigtanak dakitug idaisau ainawai.
Tuke Pujuu apu chichama epegkin atinun adaikag tuké yaijakui. Nunú apu aidau batsamsamtaig, Israel aents aidaunak ditá shiwaaji waitkagtaish Tuke Pujuu ayamjujakui, wagki waituinak chichainamun antuju asa.
Untsu nunú apu adaikamu aidau jakamtaig, ataktushkam nunisag Apajuí ememattan kajimatkiag wainka apajuímtai aidaun emematujaku ainawai. Ditak yaunchuk ditá apachji aajaku aina nuna nagkaesau pegkegchau aajaku ainawai. Nunidau asag aents antakchaujai betek ima pegkegchaunak takajaku ainawai.
Nuadui Tuke Pujuu ditan kajejuk chichajak: “Juju aents aina juka wi yaunchuk ditá apachji aidaujai chichaman umikuitag nunak uminatsui. Nunidau asag minak umigtuinatsui.
Nuadui juju nugkanmaya aents aidaun Josué jiija utsag emau nii jak ukukbau batsata nunak wishakam jiignuk utsagchattajai”, tiuwai.
Nuna tiuwa nunak: “Juna antukajash yaunchuk ditá muunji aidau Tuke Pujuun emematujaku aina nunisag ditash Tuke Pujuun emematchajaintash tusa dekapsatatus”, tiuwai.
Nuna tau asa nuwiya aents aidaun Josué eke jiigchauwa nunak Tuke Pujuushkam jiigchauwai, ayatak idaisauwai batsamsatnume tusa.
Ehud jakamtai pujusag Israel aents aidauk Tuke Pujuun umigtsuk ataktushkam pegkegchaun takaidau.
Nuniagtai Jabín canaágnumia aents aidaun apuji, yaakat Hasornum inamajakua nunú, Israel aents aidaun depetuk amuktinme tusa Tuke Pujuu idaisauwai. Jabígkan suntaji aidaun apuji aajakui Sísara. Duka Haróset-goím tutainum pujujakui.
Jabígnak ajujakui novecientos carro hierro najanamu aidau. Nuadui Israel aents aidaunak veinte mijanai waitka batsamtuidau. Imatika waitka batsamtam ditashkam Tuke Pujuu yaimpakti tusag senchi segau ainawai.
Tuja Israel aents aidaun waitkajaku aina nunú tsawantinig Lapidot aajakua nuna nuwe Débora, Apajuí chichamen etsejujakua nunú, apu chichama epegkin aajakui Israel aents aidaunum.
Déborak palmera wajautin tuké ekemajakui. Nuadui aents aidau nunú palmeran “Débora palmeraji” tiu ainawai. Duka Efraígka mujaji tutainum yaakat Ramá Beteljai niniaku aajakua nuna ejapeen aajakui. Nuwi Débora pujau asamtai, Israel aents aidau shimutujaku ainawai, chichaman epegtujuati tusag.
Tuja makichik tsawantai Abinoáma uchiji Barac Neftalí wegantu aidau nugken yaakat Quedesnum pujuttaman, ujaka utitajum tusa Débora makichik aentsun akuptukui. Dutika ujakam taamtai chichajak: “Tuke Pujuu Israel aents aidau emematin aina nunú Apajuí juna aatus chichaak: ‘Muja Tabornum weti. Nunik nuwi Neftalí wegantu aidaun Sabulón wegantu aidaujai ipaa diez mil aentsun ijumjati.
Tutai nii ayaak: “Wika amejai wetatjai. Untsu ame minachkuminig wikik wechattajai”, tiuwai.
Tutai Débora ayaak: “Wika amejai wetatjai. Wagki Tuke Pujuu Sísaranak nuwa maati titatui. Nuadui juju maaniamunum ame nagkamatin akumesh Barac maania depetmake, tamak achattame”, tiuwai. Nuna tusa Baracjai yaakat Quedesnum weuwai.
Nuwi Barac jegaa Sabulón wegantu aidaun Neftalí wegantu aidaujai untsuka diez mil aentsun ijumjauwai. Nunik wetai Déborashkam Baracjai weuwai.
Untsu Moisésa wegaji Hobab aajakua nunú wegantu quenita aents aajaku aina nuwiya makichik Heber daagtin niish kanak, yaakat Quedes jegattak nugka Saanaim numi encina ayamunum pujujakui.
Tuja Barac niina suntaji aidaujai muja Tabornum wakae tabaun Sísara dekauwai.
Nunik novecientos carro hierro najanamu aidaun yajuak niina suntaji aidaujai ijunjauwai. Dutika ditajai yaakat Haróset-goím batsatu jiinag shima shimakua jegawajui entsa Quisónnum.
Nunikagmatai Débora Barakan chichajak: “¡Pai, yamai maaniata, Tuke Pujuu Sísaranak amina idaitugmase! ¡Amina suntajum aidau shimamunmak Tuke Pujuu eemak weawai!” tiuwai. Tusa tima Barac muja Tabor pujau niina suntaji aidaun diez mil yajuak akaikiuwai.
Nunikag igkuniawag maaninamunum Sísara suntaji aidauk carronum yujas maanin aidaujai Baraka puyagjin ishamkajui. Nunak Tuke Pujuu nuniktinme tiu asamtai, imanisag ishamak maanimainchau dekapenak pisajajui. Tuja niina suntaji aidau pisagtai, Sísarashkam niina carrojin egketu akaiki tupikakiuwai.
Nunik Sísara tupikakmatai, suntag aidauk tikich suntag carronum yujas maanin aidaujai pisaidau. Nunittaman Barac niina suntaji aidaujai pataetuk ma maakua Haróset-goím ejegawajui. Nuna maaniawajua nuaduik Sísara suntaji aidauk ashí ijinamu asa makichik iwakukesh juwakchauwai.
Nunikmatai Jael jiintuki igkug chichajak: “¡Mina apujuh, ishamkagtutsuk juwi wayata!” tiuwai. Tusa tima wayamtai, jáanch dupagman juki dukuka uukui.
Dutikam pujusa senchi kitamak yumin uwagtatus Jaelan segauwai. Tusa segam duwap apagbaunum leche yajaa ukukbaun ujaka juki susauwai. Dutika susam nuna uwagmatai, ataktu dukuk idaisauwai.
Dutikam Sísara niina chichajak: “Waitinum pujusta, nuniamin makichik aentskesh inimpak juwi pujatsuak tujamkuig, atsawai tita”, tiuwai.
Nuna tusa Sísarak yaweju asa, shiig senchi kanag tepesui. Nunikmatai Jael martillon juki aak jigkatasa numi tsupija etsakamun juki, takamtak jegantun kajashkinum iju nugkajai ijumag achiauwai. Dutikam Sísarak jakauwai.
Tuja Baracshakam Sísaran egá egakua Jaela jeen jegauwai. Nunikmatai Jael jiintuki igkug chichajak: “¡Wayata, ame egaku wekaetam nuna iwaintuktagme!” tau. Tusa tama waya diikma, Sísarak yaunchuk buuknum iju chigkam jaka tepaun wainkauwai.
Aatus Apajuí Israel aents aidau wainainamunum, Jabín canaágnumia aents aidaun apuji aajakua nunak niina suntaji aidaujai depetkauwai.
Duwi nagkamas Israel aents aidau Jabígnak nuni senchi jetedau. Ima imatikainakua ashí ijinawag idaisajui.
Nunú tsawantin Débora, Baracjai juna aatus kantamau ainawai:
“Tuke Pujuu ashí ememattajum, wagki Israel aents aidaunmak aents maaniatatus wakeyin aidaush ayawai. Tuja nuigtushkam ditá apuji aidau maaniawagmi tusa tamak utujimkas, ayu tinu aidau batsatui.
¡Apu aidauwah, yamai wi taja nunú antuktajum! ¡Apu atuwe aidauwah, antugtuktajum! ¡Wi yamai Tuke Pujuun kantamjuattajai! ¡Israel aents aidau Tuke Pujuun emematin aina nuna kantamjuattajai!
“Tuke Pujuuwah, Seír Edom nugkanum aajakua nuwi ame kuitamkagtusamin yujajin, nugka uugmayi, tuja yumishkam senchi yutujabi.
Tuke Pujuu Israel aents aidaun Apajuíji ememattayah, ame wainmin muja aidau uujiagmayi. Tuja muja Sinaíshkam senchi uugkauwai.
Samgar Anatan uchiji pujujakua nuaduik, tuja Jael pujujakua duishkam, jinta aidaunmak ishamain wekaemainchau asamtai, ditá shiwaaji aidau mantuawainum tau asag, yaja menantag jintachunum yujajaku ainawai.
Nunidau asag Israel aents aidauk kanajag batsamas apugtuchu kajimatkim batsatun, wi Déboran ditá ayamjuktasan, makichik nuwa uchijin ayamjuwama numamtuk wejibiajai.
Ashí Israel aents aidauk wainka apajuímtai aidaun emematiagmayi, nuniau asamtai, ame ditá maaniatnume tusam dita shiwaaji aidau ishitkabiume. Tujash ditak cuarenta mil suntag nagkigtin, tantaajintin ainakush sapigmaidau asag, maanimainji atsugbau wajukmaina nuniagmayi.
See tajame amina Tuke Pujuuwah, tuja Israel aents aidaun apuji aina nunashkam shiig anentuinajai, wagki ujumak wajiu aina nunú maaniawaju asagmatai. ¡Nuadui Tuke Pujuu ashí ememattajum!
Atum wiakuch aidautijum burro nuwa pujunum entsamka yujau aidautigmesh, tuja ujudauch dawenum yujau aidautigmesh, Apajuí kantamjuatajum, wagki nii depetmatan amasu asamtai.
¡Tagku kuitamin aidautigmesh, tuja ujudauch yaaktanum batsamchau aidautigmesh, Tuke Pujuu, Israel aents aidaun ayamjuk agkanmitkau asamtai, platillo aidau awatkujum Tuke Pujuu kantamjuatajum!
“Tusa kantaman inagnai, Israel aents aidauk wi ipaamu asag, shiwag maanitan yacha aidaujai, maaniawagtatus shiyakajui.
Tuja Efraín wegantu ujumak aents Amalec aents aidaun nugkenia juwakiag akaejabi. Untsu Benjamín wegantu aidau nuna ukuujin shiyakagmayi. Tuja Maquir wegantun- mayashkam apu aidau shimutkabi. Tuja Sabulón wegantu aidaushkam apu aidau shimutkabi.
Nuninai Déboranashkam apu Isacar wegantu aidau uyuniagmayi. Nuigtushkam Barakan Isacar wegantu aidau uyuniagmayi. Untsu Rubén wegantu aidauk apu wajiu ainayatak,
ditá uwigji aidaun puyatjuinak batsamas: ¿Maaniatjiash, atsa maaniashtajiash? waja batsatui. Rubén wegantu aidauk múun ainayatak sapig ainawai.
Tuja Galaad wegantu aidauk Jordágka amain yaaktamak batsamsaje. Untsu Dan wegantu aidauk Asher wegantu aidaujai, nayantsa pakaji wegajunum lanchagtin waigkag batsamsaje.
Untsu Sabulón wegantu aidau, Neftalí wegantu aidaujai maaninak ishamainnum yujasu ainawai.
“Tuja Canaán nugkanmaya apu aidau yaakat Meguidon ijus namak awa nuwi yaakat Taanac kaunawajui, nunikag nuwi maaniawajui, tujash depetmakchajui. Nunikaju asag makichik wajinakesh jutsuk waketkiajui.
Israel aents aidau Sísarajai maaninakug, yaya nayaimpinum ayá nujai ijunjas maaninatai tumainun maaniawagmayi.
Iina shiwaaji aidau entsa Quisónkan katitkatag titatman, yumi yutug dujajak tajaka utsagke. ¡Ame shiwag senchigtin aidau depetkam, iikmak chichakchamin awajsattame!
¡Caballo aidau ishamkagtukag shiig senchi pisainak tutugtau antuewai!
Apajuí ángeltsukaita tumain chichaman etsejak: ‘¡Yaakat Meroznum aents batsata nuwi suwimak iyagti tajai!’ tiuwai. Nunak tiuwai wagki dita aidauk wajiu ainayatak, Israel aents aidau maaniagtai yaigchaju asagmatai.
“¡Heberan nuwe Jael quenita nuwa duka, tikich nuwa Israel aents aina nuna nagkaesau pegkegnum chichagtai atinai! Tuja nuigtushkam nii pujamunum nuwa aidau pujuina nuna nagkaesau shiig anentam atinai.
Sísara kitamak yumi segam, Jael lechen juki susauwai. ¡Leche kanteku shiig pegkejan pinignum yajaa juki susauwai!
Dutikam nuna uwag kanag tepesmatai, numi etsakamun juki martillowai kajashkinum iju nugkajai ijumag achia maabi.
Dutika ijum tadae tadaekawa nuwig jaka tepesmayi.
Tuja niina inake nuwa yacha aidau chichagtai, Sísara dukujishkam dutiksag chichaak:
“Tuke Pujuuwah, amina shiwaajum aina duka ame ashí ijinata. ¡Untsu amina anempaina duka etsa tajiag etsantama iman atinme!” aatus tusa Débora Baracjai kantama inagnakui. Nuna maaniau aina duwi nagkamas cuarenta mijan maanitsuk batsamsau ainawai.
Tuja Israel aents aidauk Tuke Pujuun intimjukiag ataktushkam pegkegchaun takajaku ainawai. Nuniagtai nii madiágnumia aents aidau siete mijanai waitkastinme tusa idaisauwai.
Nunik batsatai Madián aents aidau, Amalec aents aidau, nuigtu aents etsa minitaiya nuni batsamin aidau aatus Israel aents aidau ajajin utsantuawag kasajuidau.
Nunikag nuwi Israel aents aidau nugken aakmajag batsamas, ajak ajakmamu aidaunak Israel aents aidau yumainnak makichkish ukugtsuk ashí ijituinak, nuigtushkam uwigji aidaun, buey aidaun, burro aidaun aatus ashí yajutuidau. Dutikainak Israel aents aidau yumainnak makichkish ukujainachu.
Nunú shiwag aidauk, ditá aakjin tagkuji aidaujai yajuakag, Israel aents aidau nugken utsanawag piyakag nunú nugkanum ayaunak ashí tsaikag ijituinau. Imaaninak camellojijai shiig kuashat manchi ajaka amuktatus miniyama imanik minituidau.
Imatika waitkamu asag ditá yumainji atsujam shiig senchi waituidau. Imanik waituinak Tuke Pujuun segau ainawai yaijatkata tusag.
Nuna Tuke Pujuu antujuk,
makichik profetan awetiuwai. Dutikamu nunú ditan chichajak: “Tuke Pujuu Apajuí Israel aents aidau emematin aina nunú juna aatus tawai: Atumi muunjum aidau Egipto nugkanum inaku waitkatai batsatun wi jiijabiajai.
Tuja Egipto nugkanum batsatutigmin agkanmitkauwaitjim nunakek dutikachuitjime, tikich aents aidau waitkagmaidaunashkam atumesh wainjuminig jiija utsagkan dita nugke aidaun atumin amasbaijime.
Nuadui atumi chichagkun: ‘Witjai Tuke Pujuu Apajuí atum emematin ainajum duka. Nuniau asamtai, amorreo aents aina nuna ememattai aidau dakumka najanamu aina duka ishamkaigpajum’, tiuwaitjime. Tujash atumek minak umigtukchaugme tawai Apajuí”, tusa profeta tiuwai.
Nuna tiu ai Apajuí ángel tumain yaakat Ofránum taa numi encina wajaunum nuna wajautin ekemsauwai. Nunú numik Joás Abiezer wegantu aajakua nudau aajakui. Tuja nunú tsawantinig Gedeón Joása uchiji Madián aents aidau waitkainum tusa, uumak vino najanatasa uva najatainum pujus trigon awatug akaak pujau.
Nuna pujujun Apajuí ángeltsukaita tumain wantintuk chichajak: “¡Aents wajiu senchigtinuh, Apajuí amejaig pujawai!” tau.
Tusa tama Gedeón ayaak: “Tsagkugtugta Apujuh, tujash Apajuí jutijai pujaish, ¿wagka imanikaish waituinaji? Iina muunji aidau ujapainak, Apajuí wainchatai ishamain aidaun iwainag Egipto nugkanum batsatutin jiipajui tusa tujamin agma dusha ¿wajukauwaita? Apajuí iinak idaitamsau asamtai, madiágnumia aents aidau waitkagmainawai”, tiuwai.
Tusa tutai Tuke Pujuu niina pempeentuki chichajak: “Israel aents aidaun Madián aents waitkaina duka ame ayamjuktatme. Wi aminak awemajame”, tiuwai.
Tusa tamashkam ataktu Gedeón ayaak: “Chah Apujuh, wait aneasam tsagkugtugta. Wisha Israel aents aidaunash ¿wajuk ayamjuktajaki? Mina patag wegantu aina duka Manasés wegantu aidaujai apatkamak wainkauch kakakchau ainawai. Tuja mina yatsug aina nujai ijumjamash wika shiig wainkauchitjai”, tiuwai.
Tusa tutai Tuke Pujuu ayaak: “Wi amejai pujau asamtai, duka dutikattame. Nuadui Madián aents aidauk makichik aents depetmaina numamtuk depetkam ijinattame”, tiuwai.
Tusa tama Gedeón chichaak: “Dekaskenum minash Apajuíya ame aujtakmek wainchatai iwaintugkata, nuna wainkan dekas Apajuíyap tujutua titagme.
Tuja wait aneasam wepa, juwi pujumata nuniamin amina ajamsatnun utitjai”, tiuwai. Tusa tama nii ayaak: “Ayu juwi dakastajame, nuniai weme taata”, tiuwai.
Timatai ukuak, niina jeen weuwai. Nunik makichik chivo tsakatan maa inagkauwai. Nuigtu veinte kilo harinan juki pagkan levadurajai pachimtsuk inajuauwai. Dutika neje inajuamun chagkinnum egkea nuna yumijin ollanum yajaa juki numi encina tutai wajamunum ejentauwai.
Dutikamtai: “Anú neje inajuamua nunú pagjai kayanum patagta. Dutikam nuna yumijiyai ukatkata”, tusa nunú ángel tiuwai. Tusa tima imatiksag umikmatai,
neje pagjai patagbaun ushujutai takakbauwai nuna titijin nunú ángel antigkui. Dutikam nunú kayanmaya jii kegak nuna apea emegkakui. Nuna dutika Gedeógkan iwaintuk ayatak megkaekauwai. Nunikmatai ataktu awagkig Gedeógkak wainkachui.
Tutai Tuke Pujuu ayaak: “¡Ishamkaipa, jakashtatme! Wi aminak agkan pujutan amastasan tajuagme”, tiuwai.
Tusa tima Gedeón Tuke Pujuu emematak nuwi kaya ekenag najanauwai. Dutika nuna “Apajuí agkan pujutan sukagtin” tuu adaikauwai. Duka yamaikish Abiezeran patayi aidaun batsamtai yaakat Ofrá tutaya nuwi awai.
Tuja nunú kashia duwik Tuke Pujuu Gedeógkan chichajak: “Amina apa toroji jimaja nuwiya makichik siete mijan ajamu jukita. Dutikam amina apa ememattai Baal dakumka najanamu awa nunú tsaigkata. Dutikakum nuna yantamen wainka apajuímtai Asherá dakumka najanamu numi waja dushakam tsaigkata.
Nunú dutikam Tuke Pujuu amina Apajuíjum emematku kuntin maa patai apetai kaya aidau ekenjam yakí jiikam najanata. Dutika umikam toro maam nuna neje nuwi patai ashí apeakum emematjita. Tuja nunú apeakmek numi Asherá dakumka najanamu tsaiktatam nujai apeattame”, tiuwai.
Tusa tima Gedeón niina inake aidaun diez yajuak, Tuke Pujuu dutikata tibaunak imatiksag ashí umikui. Tujash nunak tsawai dutikachui, kashi dutikauwai, wagki niina apaji patayi aidaun, tikich aents nunú yaaktanum batsamin aidaunashkam ishamau asa.
Nuna dutikau ai tsawak nunú yaaktanmaya aents aidau nantajag diikma, Baal dakumka najanamu numi Asherá dakumka najanamujai mai tsaikbaun wainkajui. Tuja nuigtushkam yamajam altar kaya ekenja najanamunum kuntin maa ashí apeamun wainkajui.
Nuna wainkag pempeentunikiag iniininak: ¿Yaki junash jutikame? tusag, nuna ejetatus kuashta egakag, inimtanashkam imanisag inim yujakma, Gedeón Joása uchiji dutikau tabaun dekawajui. Nunik Joásan jegajuawag chichajuinak:
“¡Amina uchijum jiikta, maami! ¡Wagki Baal dakumka najanamuwe nuna, tuja tikich nuna yantamen numi Asherá dakumka najanamu wajama nujai nii tsaike!” tuidau.
Tusa tiagtai Joás ditan ayaak: “¡Atumek Baal ayamjakjumek maanimaitsugme! ¡Tuja Baala ayamjauk eke tsawatsaig mantamnati! Tuu yujatsuk idaisatajum. Baal dekas Apajuíyaitkug, niina niime dakumka najanamua duka niinu asamtai nigki ayamjumakti”, tiuwai.
Aatus Gedeón Baal dakumka najanamu ememattai wajattaman tsaiku asamtai, Israel aents aidau niina daajin yapagtuawag Jerubaal adaikau ainawai, wagki Joás chichaak: Baalak nigki ayamjumakti tiu asamtai.
Nunú nagkaemakiu ai Madián aents aidau, Amalec aents aidau, nuigtu aents etsa minitaiya nuni batsamin aidaujai ijunag namak Jordágka amain katiajajui. Nunikag nuwi Jezreela nugke ségaju weajunum aakmajag batsamsajui.
Tujash Gedeógkak Apajuí Wakani egkemtujam Abiezera patayi aidau wijai ijunjatnume tusa uwig aishmagku kachujin umpuajui.
Tuja nuigtushkam Manasés wegantu aidau ujaktajum ijunag atujatkatnume tusa, chichama etsejin aidaun ishiakui. Nuigtushkam Asher wegantu aidau, Sabulón wegantu aidau, Neftalí wegantu aidau ujaktajum tusa ishiakui. Dutikamu nunú ujakajam ditashkam Gedeógjai atuniktatus shiyakajui.
Nunik ijunjamtai Gedeón Apajuín chichajak: “Israel aents aidau ayamjukta tusa tujutmaum nuna umikti tusa yainkatnaitkumek,
uwija duwape uje wajasun trigo akatainum aipkittag nunú kashikmas nugkak buku aig nunú duwap chupijun wainkatjai. Nuna wainkan dekaattajai dekas ame Israel aents aidaun ayamjukti tujutbaunak. Nunikan dekaskeap Apajuí yainkattawa titatjai”, tiuwai.
Nunú tibauk imanisag uminkauwai. Nuadui Gedeón kashikmas duwapen diikma chupig aun wainak juki ijuja makichik pinignum yumin aimkauwai.
Nuna wainkau ayatak ataktushkam Gedeón Apajuín chichajak: “Wait aneasam wi ataktu iniimkuish kajegtukaipa. Yamaik ima junak segajame. Ataktush tikich iwainakta. Yamai duwap chupitna juju buku wetai nugka chupigti”, tiuwai.
Gedeón tusa tibaunak nunú kashi aajakua duwi Apajuí betek dutikauwai. Nuadui kashinia duwi diyam duwapek buku aig nugka chupika asauwai.
Gedeón tikich daajin Israel aents aidau Jerubaal adaikau aina nunú kashikmas nantakmatai, suntag niijai yujau aidaushkam ashí nantajajui. Nunikag shima shimakua yumi pukuni jiinu Harot tutainum jegawajui. Nunikag nuwi aakmajag batsamsajui. Nuwi pujusmak Madián aents aidauk nujinum muja Moré tutai najatamunum batsamajakui.
Tuja Tuke Pujuu Gedeógkan chichajak: “Aents kuashat yajuaka wegam duwi dita Madián aents aidaun depetkajag, Apajuí yaimpasmatai depetmakji tutsuk, kuashat ainag duwi depetmakji tumain ainawai.
Nuadui aents aidau ishamkagtuidauk jemin waketjatajum tita”, tiuwai. Tusa tima Gedeón aents aidaun: ¡Ya ishamkagtawa duka dita jeen waketjati! tusa iniasui. Tusa iniam veintidos mil aents waketjajui. Nunikagmatai diez mil aents juwakajui.
Nunikmataishkam Tuke Pujuu ataktu Gedeógkan chichajak: “Anú juwakaja dushakam shiig kuashtai. Nuniau asamtai namaka yajuaka emata, dutikawamin wi awi dekapsattajai. Dutika dekapsan duwi ujaktagme, wajupak amejaish shiyaktinme nuna”, tiuwai.
Tusa tima Gedeón aents aidaun yajuak namaka yumin uwagtinme tusa ejegauwai. Dutikamtai Tuke Pujuu chichajak: “Tikishmatug tekemtuawag yumi umuinai, tikich aidau uwejen shikikag yawá umau wajagtata nunú etegjata”, tiuwai.
Tuja uwejen yumi shikikag yawajai betek umuidauk trescientos aents aajakui. Tuja tikich aidauk tikishmatug tekemtuawag uwajaju ainawai.
Nunikagmatai Tuke Pujuu Gedeógkan chichajak: “Juju trescientos aents aina jujaig Madián aents aidaunak ijinattajai atumi ayamjakun. Untsu tikich aina duka ashí waketjatnume”, tiuwai.
Tusa timatai Gedeón tikich aidaunak waketjatajum tusa awakjauwai. Untsu eke waketuinatsaig dita uwagtin yajaka jukimu aidaun kachu aidaujai ashí atanjauwai. Nunú waketjamtai ayatak trescientos aents etegjamu aidaujaig Madián aents aidau tsumunum batsatai nuna nujiin jegajuawajui.
Nunikagmatai nunú kashia duwi Tuke Pujuu Gedeógkan chichajak: “Nantakim jetekta, wi ame depetkati tusan idaitustatjame.
Untsu jetet ishamakmek, amina inakem Purájai atuekam shiwag batsata nunú anutukta.
Nuwi jeganta pujusam wajintuk chichakajat nunú antukta. Nunú antukam ichichmamjam jetektatme”, tiuwai. Tusa tima niina inake Purájai weuwai. Nunik jegauwai nunú shiwag aakmag batsatbaunum.
Tuja Madián aents aidaushkam Amalec aents aidaujai, nuigtu tikich aents etsa minitaiya nuni batsamin aidaujai aatus ijunag nugka dita batsatbaun pampantuk, manchi ajaka ijinatatus wajukmaina imanidau. Tuja dita camellojishkam shiig kuashat nayantsa kamatkajijai betek aajakui.
Tuja Gedeógkak Purájai nunú shiwag batsatbaunum anumak pujus antukui makichik suntag kumpajin nii kajamjamujin pachis ujaak: “Kajanmash makichik pag sebada najanamu kagkegak, ii batsatag juwi taak makichik aakan tukume. Dutikak aaknak tegaka ajuime”, tau.
Tusa ujaam, niina kumpaji ayaak: “Auk duka tikichkesh aan kajamjachume. Duka Joása uchiji Gedeón suntag Israel aents aidaun apujiya nunú aan kajamjaume. Apajuí senchijin Gedeón iina depetamkatta nunú aan kajamjaume”, tau.
Nunú dekas uminkatnun niina kumpaji ujaun Gedeón antuk Tuke Pujuun emematiuwai. Nunik wakitkiuwai dita batsatbaunum. Nuwi jegaa Israel aents aidaun chichajak: “¡Umintsatajum maaniawagmi, Madián aents aidaunak depetuk amuktinme tusa Tuke Pujuu iina idaitugmastatui!” tiuwai.
Nuna tusa trescientos aents aina nuwiyan kampatuma imajin betek akanag ijumjauwai. Dutika uwija kachuji aidaun tinamak, nuigtushkam yumi aimtainum nuwi ekematain yajaka ekemag tinamkauwai.
Dutika chichajak: “Mina diigkau atajum, wi shiwag batsata nuna yantamen jegakun wajukattaja nuniakuig atumshakam betek nuniktajum.
Tuja wi mina uyuntuina nujai kachu umpuakuig, atumshakam dutiksagmek shiwag batsata nunú tenteajum umpuagtajum. Dutika umpuakjum senchi untsumkajum: ‘¡Tuke Pujuu daajin, Gedeógka daajin!’ titajum”, tiuwai.
Nuna tusa Gedeógkak cien aentsun yajuak, shiwag aidau jinta niimainak batsatu, kashi aehaet tikich aidaujai yapajinatatus uminainai jegantauwai. Nunik jegantun kachun umpuinak, cántaro yumi yajaa jutai takakbau aidaun tsaikajui.
Dita umpuiniagtai tikich akanka ishiakbau aidaushkam betek umpuajajui. Nuninak yumi aimtai takakbaunashkam dutiksag tsaikajui. Jii ekemakbaunak menajin takusag, tuja kachunak untsujin takus ijunas untsumainak: “¡Tuke Pujuu daajin, Gedeógka daajin! ¡Jetektajum!” wajaidau.
Tuja Israel aents aidauk Madián aents aidau batsatun tenteawag jasa batsatu. Nunik batsataig senchi untsumaidaun antukag ishamak, eke jeteachmaitak sapigmakag pisainak pampaidau.
Tuja trescientos Israel aents aidauk kachun umpú batsataig, Madián aents aidauk ditak pempeentunikiag maaniatnume, nuninak pisajag yaakat Sererá wetaiya nuni shiyakag yaakat Bet-sitá jegatnume. Nuninai tikich aidauk yaakat Abel-meholá yaakat Tabatnum ijus awa imanui jegatnume, tiuwai Tuke Pujuu.
Timau asag pisajagmatai, Neftalí wegantu aidaun, Asher wegantu aidaun, Manasés wegantu aidaun aatus Gedeón ashí untsukui, Madián aents aidau pisaja nuna pataetuktinme tusa.
Nuna tusa Efraígka nugke muja ikam weajunum batsamin aina nunú ujaktajum tusa chichama etsejin aidaun Gedeón ishimak: “Kaunawag Madián aents aidaujai maaniatnume. Nunikag Madián aents aidau eke nugka agkannum yujasag namak Jordágkan katitkag yaakat Bet-bará tutaya nuwi jegainatsaig, nunú nugkan dita batsamtuk akijuatnume”, tusa akatmamjauwai. Tusa tiajam Efraín wegantu aidaushkam Gedeón tibaunak imatiksag umikajui.
Dutikainak nuigtushkam Madián aents aidaun apuji Oreb, Zeeb aatus achikajui. Dutikawag Orebnak yamai kaya Oreb tutai awa nuwi maawajui. Untsu Zeeb aajakua nunak vino najanatasa uva chimpia najatai aajakua nunú yamai Zeeb tutaya nuwi maawajui. Nuadui nunú uva chimpia najatai aajakua duka niina daajin namkauwai. Aatus Madián aents aidaun ai aintuinakua Jordágka amain Gedeón pujaunum waketuinak, Orepa buuken Zeepa buukejai tsupijuk jujukiajui.
Gedeón Madián aents aidaujai maaniatatus, tikich Israel aents aidaunak chichama akuptuk ujayatak, Efraín wegantu aidaunak ujakchauwai. Dutikayatak imapam ujakui shiwajan pataetuktinme tusa. Nuadui kajekag Gedeógjai jiyaniku ainawai.
Tusa tiagtai Gedeón ditan ayaak: “¿Atum dekas mina nagkaetasu dutikaujum duka dekatsjumek? Atum aidautijum ujumak dutikaujum duka ii aidauti kuashat dutikamua nuna nagkaesauwai.
Apajuí atumnak Madián aents aidaun apuji aidau Orepan, Zeebjai achiktinme tujabiu asamtai achikugme. Tuja wika atum dutikaujum imannakesh dutikachjai”, tiuwai Gedeón. Aatus timatai nuna Efraín wegantu aidau antukag kajekbaujin tsagkujajui.
Nunikagmatai Gedeógkak niina suntaji trescientos aidaujai shiwajan aintuinak pimpikiaju ainayatak, namak Jordágnum jegawag atú amain katiaju ainawai.
Nunikag yaakat Sucot tutainum jegawag, Gedeón nuwiya aents aidaun chichajak: “Wait aneasjum aents wijai yuja nunú yutai ajamjuttsatajum, ditak pimpiki yawekag mininawai. Iik Madiágnumia apu aidau Zébah Salmunájai achiktasa ainku yujaji”, tiuwai.
Tutai Sucotnumia apu aidau chichajuinak: “Amina aentsjum aina duka yujumkak ajamsashtatji, wagki eke Zébah Salmunájaig achikchaugme”, tuidau.
Tusa tiagtai Gedeón ditan ayaak: “¡Apajuí yaintsamtai Zébah Salmunájai achika waketkun, numi jagkigtin aidaun zarza aidaujai uwegshunum ayá nuna yajuakan atumnak asutkattajime!” tiuwai.
Aatus tusa nuwiya juwakiag jegawajui yaakat Penuelnum. Nunikag nuwishkam yaakat Sucotnum sumakbaunak dutiksag yutain sumakui. Tujash Penuelnumia aidaushkam Sucotnumiajai betek tiajui.
Nuadui Gedeón ditan chichajak: “¡Juju yaaktanum kumpin jiikbau waja junak wi depetmaka waketkun ajaka ajuattajai!” tiuwai.
Zébah Salmunájai yaakat Carcornum atú amain etsa minitaiya nuni quince mil suntag aidaujai batsatu, wagki ciento veinte mil suntag maaniamunum jinawaju asamtai.
Nunik batsatai Gedeógkak niina suntaji aidaujai jinta uwegshunmanini wegaunum yaakat Nóvah nuigtu Jogbehá aatus aajakua nuna yantamen etsa akaetaiya nuni shimutkauwai. Nunik jegajuawag anenjas batsatun jetekajui.
Dutika jeteam Zébah Salmunájai jiinki tupikakiajui. Nunikmatai Gedeón pataetuk amayag mai achikui. Nuna dutikamtai shiwag aidauk shiig senchi ishamkajui.
Nunik Gedeón maania depetmak nugka yaijuch Heres tutai aajakua nuni wakitkiuwai.
Nunik wenak nunú nugkanum makichik datsauch yaakat Sucotnumia pujaun achika juki kuashat iniasui. Tusa iniam Sucotnumia apu setenta y siete aajaku aina nuna daajin ashí adaitujui.
Tusa ujakam Gedeón nuna dekaa Sucotnum weuwai. Nunik jegaa nuwiya aents aidaun chichajak: “¿Atumesh aneakjumek Zébah Salmunájai achikchaugme tusajum dushiktibiujum dusha? Tuja ¿atumesh aneakjumek Zébah Salmunájai achikchaugme tusajum mina aentsug aidau yaweja pimpiki minidau dekayaitkujum yutai ajamsachbaijum dusha? ¡Pai yamaik achikan juwi itaajai!” tiuwai.
Nuna tusa Gedeón apu Sucotnumia aidaun suwimka suwak jagki aidau, zarza aidaujai uwegshunmaya yajuakbauwai asutkauwai.
Tuja nuigtushkam kumpin jiikbau yaakat Penuelnum wajattaman ajak ajuauwai. Nuwiya aents aidaunashkam kajegkui.
Dutika Zéban Salmunájai iniak: “¿Atum muja Tabornumia aents aidau amukuitjum dusha wajuku aajabi?” tau. Tusa tama dita aimainak: “Amejai betek agmayi. Maki makichik aents aidauk apu tumain agmayi”, tuidau.
Tusa tiagtai Gedeón senchi untsumak: “¡Mina yatsug emkau aidau! ¡Dekas mina yatsug emkau aidau kajegkuitjume! Nuadui Tuke Pujuu daajin tajime, atum dita maachuitkugminig, wisha atumnak yamaik maubaitsujime”, tiuwai.
Nuna tusa inagnamuik niina uchiji emkau Jéter aajakua nuna ame maata tusa inajui. Tujash Jéterak eke tsakatuch asa ishamak maumainchau dekapjauwai.
Nunitai Zébah Salmunájai Gedeógkan chichajak: “¡Amek dekas mai mantuata! ¡Aentsuk niina wajiujin dekatia!” tuidau. Tiagtai Gedeón jegantun mauwai. Dutika Zébah camelloji Salmuná camellojijai kuntujen waji pegkeg apeekamu aidaun yajutkauwai.
Dutikamtai Israel aents aidau Gedeógkan chichajuinak: “Madián aents aidau waitkagmaidau ame ayamkagtukam agkanmitkagtuau asam ame, tuja ame wegantu aidaujai iina apuji atajum”, tiajui.
Tusa tama Gedeón ditan ayaak: “Wika atumi apujig achattajai. Tuja mina uchigkesh atumi apujig achattawai. Atumin apujig Tuke Pujuu atatui.
“Untsu atum shiwag aidau maakjum ditá patakumtaiji aidau yajutkaujum nuna segajime mina sujustinme tusan”, tiuwai. Tuja nunú suntag aidauk uwegshunum batsamin asag patakumtai oro najanamun tuke patakumajaku ainawai.
Tusa timatai Israel aents aidauk jáanchin nugká ainak nuwi patakumtai yajuakbaun batsasajui. Dutikawag Gedeógkan chichajuinak: “Pai, juju jukita”, tiajui.
Nunú patakumtai oro najanamu aidauk diecinueve kilo tumain aajakui. Untsu apu aidaun iwagmamtaiji, nugkutaiji nuigtu jáanch yamakaitkau aidau aatus duka dekapachbau aajakui. Tuja camello anujamu aidaushkam dekapachbau aajakui.
Nunú oro yajuakbauwai Gedeón sacerdote nugkutain dakumak najanauwai. Dutika niina yaaktajin Ofrá ejegauwai. Nuna Israel aents aidau ashí emematuinak Tuke Pujuu ememattan idaisau ainawai. Tuja Gedeógkak pegkegnap dutikaja tukama, nuna niina patayi aidaushkam emematuidau asamtai, niinishkam pegkegchau aajakui.
Dutika depetkamu asag Madián aents aidauk Israel aents aidaunum yunumag batsamajaku ainawai. Nuadui yaunchuk aajakbaunak betekchau tiki wainkauch juwakajui. Tuja Gedeón iwaku pujusmataig, nunú nugkanmak cuarenta mijan maanitsuk batsamsau ainawai.
Gedeón Jerubaal tuuta awagmatai aajakua duka niina jeen wakitki pujusui. Nuwi pujus setenta uchin akigkui, tuja niina nuweshkam kuashat aajakui.
Tuja niina ikaa nuwe Siquem pujujakua dushakam makichik uchin uchigmakui. Dutikamtai Gedeón nunú uchi daajin Abimelec adaikauwai.
Gedeógkak shiig muumpaki jakauwai. Nunik jakamtai, niina apaji Joása ukumataiji Abiesel wegantu aidau batsamtai yaakat Ofrá aajakua nuwi ukusajui.
Gedeón jakamtai batsamas Israel aents aidauk Baal dakumka najanamu aidaun emematuinak Apajuí ememattanak ataktu idaisajui. Tuja dita apajuímawagtinnak Baal-berit aajakua nuna etegkawag nuna emematujaku ainawai.
Nunidau asag ditan shiwag waitkagtai Tuke Pujuu Apajuí ayamjukua nunak kajimatki idaisajui.
Gedeón tikich daaji Jerubaal aajakua nunú ditan ayamjak kuashat takasu aig, niina patayi aidaunash wait anenjachu ainawai.
Jerubaalan uchiji Abimelec niina dukuji wegantu aidau Siquemnum batsatu asamtai, ditajai chichastatus weuwai. Nunik jegaa ditan chichajak:
“Iik pataa ainaji, nuadui tajime. Jerubaala uchiji setenta aina duka ashí apu amain ainatsui, ima makichik apu amainai tajai. Nuniau asamtai juwi tikich aents aidau batsata nujai nunú pachisjum shiig chichasjum antumtikatajum”, tiuwai.
Tusa timatai Abimelekan patayi asag, niina atuinak, Siquemnumia aidaujai chichastatus shiyakajui.
Nuigtushkam apajuímtai Baal-berit dakumka najanamu jegamjukbaunum kuichik plata najanamu atatman setenta jukiajui. Dutika Abimelekan susajui. Dutikam nuna akikmak, Abimelec aents magkagtin aidaun yajuakui. Dutika nunú aents aidaujai,
yaakat Ofrá niina apaji Jerubaal pujujakbaunum weuwai. Nunik wegak niina yachi setenta aajaku aina nuna makichik kaya múun pujaunum nuwi ashí kajegkui. Untsu niina yachi Jotam awan aajakua nunú uumkau asa, ima nigki uwemjauwai.
Dutika niina yachi aidaun ashí amukmatai, Siquemnumia aents aidau, nuna yantamen Bet-miló aajakua nuwi batsamin aidaujai Siquemnum numi encina tutai wajaunum kaya pegkejam tutai pujaunum nuwi ijunjajui. Nunikag nuwi Abimelekan apu adaikajui.
Abimelec apu wajase tabaun Jotam dekaa, muja Guerizim tutainum wakauwai. Nunik nuwi wajas Siquemnumia atuktinme tusa senchi untsumak chichaak: “¡Siquemnumia aidauwah, wi titatag nunú shiig antuktajum! ¡Atumnash Apajuí antugtamkachajaintash!
“Makichik tsawantai numi aidau apugtin amí tusag wakekajui. Nuadui olivon chichajuinak: ‘¡Ame iina apuji ata!’ tiajui.
Tusa tama: ‘Wika tikich numi aidaun apuji atag takunuk, aents aidau Apajuín emematuinak mina aceitejun juki takau aina nuna, tuja ditanu atinnashkam mina aceitignak juki takau aina nuna idaikun apu amainaitjai’, tusa dakitjauwai.
“Tusa timatai higueran chichajuinak: ‘¡Untsu ame iina apuji ata!’ tusag segajui.
Tusa tama higuera chichaak: ‘Wika numi aina nuna apuji atag takunuk, mina yujagkeg higo shiig pegkeg yumimitun nejenaitag nuna idaikun apu amainaitjai’, tusa dakitjauwai.
“Tusa timatai numi aidau uva numijin chichajuinak: ‘¡Untsu ame iina apuji ata!’ tusag segajui.
Tusa tama uva numiji chichaak: ‘Wika numi aina nuna apuji atag takunuk, Apajuín emematuinak tuja dita aidaushkam minaiya vino najanamun umuinak shiig aneen aina nuna idaikun apu amainaitjai’, tusa dakitjauwai.
“Tusa timatai inagnamua nuna numi jagkigtinun chichajuinak: ‘¡Untsu ame iina apuji ata!’ tusa segaidau.
Tusa tama jagki chichaak: ‘Dekaskenum atumi apuji ati tusajum wakegakjumek, wi dukuka ijiam nuna wakentin batsamsatajum. Untsu atum dakitakjuminig, minaiya jii keeka muja Líbano tutainum setug múun ayá nuna apea ijinattawai’ tiuwai jagki”, tiuwai Jotam.
Nuna tusa inagnak: “Tuja yamai wi atumin tajime: ¿Atum Abimelec apu adaikabiujum dusha pegkejak dutikaujum? ¿Tuja mina apag Jerubaal atum aidautigmin shiig kuitamjamkau aina dutikagmek, atumesh niina patayi aidaush shiig kuitamkaujum?
Atumek Madián aents aidau waitkatai batsatutigmin, mina apag atumi ayamjutpak maaniak jamain wajakui.
Tujash atumek duka aneetsuk, mina apaju patayi aidaujai shiwagmagajum niina uchiji setenta aajakua nunú makichik kayanmak ijinaugme. Tujash ima dukek dutikachugme, nuigtush Abimelec atumi patayi asamtai, Siquema apuji ati tusajum adaikaugme.
Tujash yamai wi tajime: Atum aidautijum mina apag Jerubaal aajakua nunú niina patayi aidaujai pegkeg anentaiyai kuitamkau ainakjumek, Abimelecjai shiig aneasjum pujustajum. Nuniagmin niishkam atumin shiig anenjamsatnume.
Untsu atum shiig kuitamkachu ataik, Abimelecnumia jii kegak Siquemnumia aidaun Bet-milónnumia aidaujai apea ijinati. ¡Tuja nunú jimag yaakta nuwiya jii kegak Abimelekan apea maati!” tiuwai.
Nuna Jotam aatus tusa ukuak, tupikaki yaakat Beernum wee pujusui. Nunak nunikui wagki niina yachi Abimelekan ishamak.
Tuja Abimelekak Israel aents aidaun apuji wajas kampatum mijan inamjauwai.
Tuja nuadui Jotam tibaunak imanisag umigkauwai. Nuadui ashí aents aidaunum shiig pegkegchau, senchi waitiamu ati tusa Apajuí tiuwai. Nunú umintai, pempeentunikig tsainika ainawai.
Israel aents aidauk Tuke Pujuu umigtan kajimatkiag ataktushkam pegkegchaun takaidau. Nuniagtai Tuke Pujuu ditan idaisauwai. Dutikamtai filisteo aidau cuarenta mijan waitkasu ainawai.
Tuja nunú tsawantin makichik aents Dan wegantu Manoa daagtin yaakat Soránum pujujakui. Niina nuweg uchi uchigmachu asamtai uchijig atsujakui.
Makichik tsawantai Apajuí ángeltsukaita tumain nayaimpinmaya nunú nuwan wantintuk chichajak: “Amek yaunchuk nagkamsam uchigmachuitme. Tujash yamai ejapjuktatme, nunikam uchi aishmag uchigmaktatme.
Nuadui umutai vino nuniachkush tikich uwaja nampetai aidauk makichkish uwajaipa. Tuja Tuke Pujuu dakitamu aina dushakam yuwawaipa,
wagki uchi aishmag uchigmaktatam duka atatui Nazareo. Nunú uchi intashig awagchamu atatui, wagki nii múun wajasa filisteo aidau Israel aents aidaun waitkaina nuna ayamjuk agkanmitkattawai”, tiuwai.
Tusa tima aishin ujaktatus wejiuwai. Nunik jegaa ujaak: “Apajuí ángeljai betek wi pujamunum tajutuame. Nuniakui senchi puyatkamjai, wagki Apajuí ángeljai betek asamtai. Yaitpa tusanuk wikish iniaschamjai, tuja niishkam niina daajinak tujutchame.
Untsu uchi uchigmaktatme tusa tujutmae. Nuna tusa, yamai nagkamsamek vino uwajaipa, tuja tikich uwaja nampetai aina dukesh uwajaipa, tujutmae. Nuigtush pegkegchau aina duka yuwawaipa. Tuja ame uchi uchigmaktatam duka uchi eke akiintsaig Apajuínu etegkamu asa, wika pegkegchau aina nunak takaschatjai tumamiu asa pegkegchaunak takatsuk, jau aina numamtin uchik atatui, tujutmae”, tiuwai.
Tusa ujakam Manoa Tuke Pujuun segaak aatus tiuwai: “Apujuh, ame aents awemaum nunú ataktu awekagtita tusan segajame, nunú taa uchi akiinkuish itugkattaji nuna ujapakti taji”, tiuwai.
Tusa segam Apajuí Manoa sumamunak betek umikui. Nuniak nuwa ajanum wekaetatman Apajuí ángeljai betek ataktu wantintukui. Tuja Manoa niijai wekaechau asamtai,
tupikaki weuwai ujaktatus. Nunik ujaak: “¡Aentsun wi wainkabiag nunú ataktu wantintugkae!” tiuwai.
Tusa ujakam Manoa niina nuwejai nunú aents pujamunum weuwai. Nunik jegantun iniak: “¿Ameka tikich tsawantin mina duwagjai chichasmayum?” Tusa tama nii ayaak: “Ehe, witjai”, tiuwai.
Tusa tutai Manoa chichajak: “Ame mina duwag tium nunú uminkuish ¿wajuk uchish kuitamainaitji? ¿Tuja uchish itugkattaji?” tau.
Tusa tutai ángel tumain wantinkauwa nunú Manoan ayaak: “Wi amina nuwemin timag nunak imatiksag umikti.
Vino najanamun uwajaigka. Tuja tikich umutai uvanmaya najanamu aidaunash uwajaigka, nuigtushkam tikich umutai kajiau aidaunashkam uwajaigka. Tuja tikich yutai aidaun Apajuí dakita nunak yuwawaigka. Wi tibaunak Imatiksag umikti”, tau.
Tusa tama, Apajuíyap ángeljai betek wantintujuk tujutua tachau asa chichajak: “Wait aneasam juwi jutijai juwakta, nunikamin chivo tsakatan maa inajuamtai yuwami”, tau. Tusa tama nunú ángeljai beteka nunú niina ayaak: “Wi juwi juwaknush amina yutaigminak amejai jimagtuknuk yumaitsujai. Untsu chivo tsakat maam nuna neje ashí apeakum Tuke Pujuu emematta”, tiuwai.
Tusa tama Manoa niina chichajak: “Untsu amina daagmesh yaita dukesh ujajatkata, nuna dekau asan ame tukagtam nunú uminkui see kuashat titagme”, tiuwai.
Tutai Apajuí ángeljai betek wantinkauwa nunú niina ayaak: “¿Wagka mina daajush dekatasamesh wakegame? Mina daajuk shiig pegkeja ibau asa kakajus dekamaitsui. Nuadui uukbaujai betekai”, tiuwai.
Tusa timatai chivo tsakatan, ajak aidaun neje juukbaujai ijumag juki, kayanum patai nuna ashí apeak Tuke Pujuun emematiuwai. Nuna dutikamtai Tuke Pujuu Manoan niina nuwejai wainchatai pegkeg aidaun iwaintukui.
Tuja Manoa niina nuwejai chivon maa apeauwa nunú bukuitamunum Apajuí ángeljai betek nuwi pachitkau yaki waun wainkajui. Nuna wainkag tsuntsumawag nijayin nugka antig pujusajui.
Nuna Manoa wainak anentaimjauwai, dekas Tuke Pujuuwap ángeljai betek wantinkaun wainkaja tiuwai. Duwi nagkamsag niinak tuja niina nuwenakesh ataktuk wantintukchauwai.
Nuna wainkau asa niina nuwen chichajak: “Iik dekas Apajuí wainkau asa jakattaji”, tiuwai.
Tutai niina nuwe ayaak: “Tuke Pujuu iina mantamatag takug, ii kuntin maa nuna neje ashí apeaku, ajak juukbaujai apeag nuna dakitmain wajake. Tuja iina iwaintugmaka nunashkam iwaintugmamainchau awajtamkae. Nuigtushkam iina ujapaka nunash ujapamainchau awajtamkae”, tiuwai.
Duwi pujus niina nuwe ejapjuk uchi aishmagkun uchigmakui. Nunikmatai adaikauwai Sansón. Nunú uchi muumpatai Tuke Pujuu pegkegnum yaijakui.
Tuja makichik tsawantai yaakat Sorá Estaoljai niiniaku aajakua nuna ejapeen Danka nugke aajakua nuwi Sansón pujaun Apajuín Wakani egkemtujui.
Makichik tsawantai Sansón weuwai yaakat Timnat. Nunik nuwi filisteo nuwa pujuttaman wainak wakejukui.
Nunik niina jeen wakitki apajin dukujijai ujaak: “Yaakat Timnatnum filisteo nuwa pujaun wainkamag nujai nuwenatag tajai. Nuadui wait aneasjum nuwenatasa umitai aina nunú ashí umiktajum”, tiuwai.
Tusa tutai niina apaji dukujijai ayaak: “¿Wagkamek filisteo aents Apajuín umigchau aina nuninjaish nuwenatame? ¿Iina patayi aina nuwiyag nuwak atsawak? atsa nuniachkush ¿ashí Israel aents aina nuwiya nuwak makichkish atsawak?” tiuwai. Tusa tama Sansón ayaak: “Wika nuna nuwan wakegajai. Dekas nunú nuwa sumagtuktajum nujai nuwenatjai”, tiuwai.
Tuja Tuke Pujuu yaunchuk emtika nuniktin ati tusa tibaunak niina apajig dukujijaig dekajakchau ainawai. Tuja nunú tsawantin Israel aents aidaun filisteo aidau waitkaidau asamtai, wajuk waintuanuk filisteo aents aidaun ijinkun Israel aents aidaun agkanmitkawag tau asa tiuwai.
Nuadui Sansógkak niina apaji, dukuji aatus yaakat Timnat weuwai. Nunik wegau niina apajin dukujijai ukuak tsegkeki uvan egak weuwai. Nunik wegaun león yama tsakaju senchi kajeau jetekui.
Dutiktai Apajuí Wakani Sansógkan egkemtujui. Dutikam leónkan achika chivo tsakatuch maumaina dutika mauwai. Nuna dutikash apajinak dukujijaig ujakchauwai.
Tuja Timnatnum jegawag Sansógkak nii nuwa wakejukbau pujaunum weuwai. Nunik niijai chichasui.
Dutika wainak ashí juki duka dukakua weuwai. Nunik niina apaji dukujijai pujaunum jegan, ditanashkam akaantuk susauwai, dutikam ditashkam nuna dukawajui. Tujash Sansógkak león maa ukukbaunmayan jukimjai tusag ujakchauwai.
Nunik jegawag Sansógka apajig uchiji nuwe atinun wainkatatus wejiuwai. Tuja datsauch nuwenuk nuna dutikin ati tibaun umiak Sansón nii nuwenbaunum jiistamatatus ipamauwai.
Tujash filisteo aidauk ishamkagtuidau asag, treinta datsauchin ipauwai, Sansón nuwentai uyunainak batsamsatin aidaun.
Nunú treinta aents aidaun Sansón chichajak: “Makichik anentaimsa aimtain iniastajime. Dutikamtai nuwenbau siete tsawan asa atata duwi ujatkatajum wajina takunua taja nunú. Nunú betek ujatkagminig maki makichik jáanch shiig pegkeg lino najanamun, nuigtu nuwenbaunum weaku nugkutai aidaujai amastajime.
Tusa tiagmatai Sansón aatus tiuwai: “Yukagtinnumia yutai pegkeg jiinkiuwai, senchigtinnumia yumimitu jiinkiuwai”, tiuwai. Timatai, nunash wajina takug tawa tusa kampatum tsawan batsamtakush ejechajui.
Tuja ejechamin dekapenak tsawan ipak usumta duwi Sansógka nuwen chichajuinak: “Iina tujabi nunash wajina takug timae nunú aishjum dekajuata. Nunikam amina ujapakmatai ujajatkata. Unstu nunú dekajuachaminig, aminak, amina apa patayi aidaujai apeattajime. ¡Wagki atumek dekas iina jáanchji aina nunú atankimi tusajum ipajatuaugme!” tiajui.
Tusa tiagmatai Sansógjai chichastatus weuwai. Nunik jegajua buutki chichajak: “¡Amek minak anentsume! ¡Amek minak kajegtame! Nuniau asam mina pataag aina nunú anentaimsa aimtai iniasume, tujash amek minak dusha waji takumea tiume duka ujattsume”, tiuwai. Tusa tama Sansón ayaak: “Mina apagnakesh, tuja mina dukugnakesh ujatsug nunash aminash wagkanuk ujaktagme”, tiuwai.
Tusa tamashkam ujatkati tusa niyai ayaumas pujus nii nuwenku jiistabau siete tsawan aajakua imanisag siete tsawan buutú pujau. Imatika waitka pujujam tsawan sieteya duwi nunash wajina takug tiyawa nuna ujakui. Tusa ujakam niina patayi aidau batsatun jegajua niishkam ujakui.
Dutika ujakajam tsawan sieteya duwi eke etsa akaetsaig Sansógka jegajuawag chichajuinak: “Dapa yumiji yumimitun nagkaesauk tikichik atsawai. Tuja Leónka nagkaesau senchigtinuk tikichik atsawai”, tuidau. Tusa tiagmatai Sansón ditan chichajak: “Mina duwag ujapakchamtaig, atumek nunap tawa tusagmek ejemainchau ainagme”, tiuwai.
Nuna taig Tuke Pujuu Wakani egkemtug Sansógkan senchimtikauwai. Dutikam weuwai yaakat Ascalón, nunik nuwi treinta filisteo aidaun mauwai. Dutika nuna jáanchji aidaun yajutuk akikmakui. Nuna dutika senchi kajeka niina apaji jeen wakitkiuwai.
Nunikmatai Sansón nuwenbaunum aents aidau pujusu aina nuwiyajai Sansógka nuwen tikich aentsnum sujutkajui.
Tuja kuashat tsawan nagkaemakiu ai, trigo juut jegamunum Sansón niina nuwen ijagsatatus wegak chivo tsakatan juki weuwai. Nunik jegaa chichaak: “Mina kanutaijui wayan mina duwagjai chichastajai” tusa wayatag titatman niina wegaji dakitjauwai.
Nunik chichajak: “Wika dakitakus idaisayatai tibaijai. Tau asan amina kumpagmín nuwemnak sujukmaijai. Tujash tikich mina nawantug ekeu niina nagkaesau shigmauch puja nunú nuwatkata”, tiuwai.
Tusa tama Sansón ayaak: “Yamai atum filisteo aidautigminak wi ijinattajime. Dutika ai wagka aikae tujutmainuk atsuttawai”, tiuwai.
Nuna tusa ukuak niina nuwe sujutkamunum iikmaktatus, trescientos amich nuwa aidaun achika ijumjauwai. Dutika apa apatuk ujuknum jigkakui. Dutika jimag amich apatka jigkakbaunum nuna ujuken ekematain anug jigkakui.
Dutika nuna ekemak amichan atia filisteo aidau ajaji aidaunum ishiakui. Nunú shimak trigo juuka ijumjamu aidaun eke juukchamu aidaujai ashí apekui. Dutikak nuigtushkam uva ajakbaun, olivo ajakbaujai ashí apeka ijinauwai.
Dutika ijituam filisteo aidauk: ¿Yaki aikae? tusa inimainak yujakma: Auk Sansógka wegaji niina nuwen atanki, niina kumpajinig sujutkam, nuna iikmak aikae tabaun dekawajui. Nunik dekawag nuna shimutuk nunú nuwanak apajijai apeawag maawajui.
Dutikawagmatai Sansón chichaak: “Atum aniau asagmin, nuna iikmakun makichkish idaitsuk ashí amuktatjime. ¡Nunak dekas wi umiktinjun tajai!” tiuwai.
Tusa senchi kajeku asa filisteo aidaun jeteka shiig kuashat ijinauwai. Dutika ukuak Etamnum kaya múun waa au asamtai, nuwi uumak pujustatus weuwai.
Nunik weu ai filisteo aidaushkam Sansógkan egainak Judá nugken shiyakajui. Nunikag jegawag nuwi nagkamas batsamak nugka Lehi tutaiya imanui jegantajui.
Imanikagmatai Judá wegantu aidau ditan iniinak: “¿Wagka jutijai maaniatasagmesh atumesh kaunaugme?” tuidau. Tusa tama dita aimainak: “Sansón iina pegkegchau awagtamkau asamtai, achika juki iishkam dutiksaik iikami tusa yujaji”, tuidau.
Tusa tiagmatai nuna antukag, tres mil aents Judá wegantu aidau Etamnum kaya múun waa aunum nuwi Sansón pujau asamtai shimutkauwai. Nunik jegawag nuwi pujuttaman wainkag chichajuinak: “¿Amek dekatsmek filisteo aents aidau iina nagkaetamsau senchigtin aina duka? ¿Wagka jutikamesh utugchatash itagkagtuaume?” tuidau. Tusa tama Sansón ditan ayaak: “Wika dita pegkegchau takasbaujin dutiksanuk iikamjai”, tiuwai.
Tusa timatai dita chichajuinak: “Iik ame achika juki filisteo aidaunum sujukmi tusa kaunaji”, tuidau. Tusa tama Sansón ayaak: “Atum mantuashtinaitkugmek, dekas mashtatjame tusa tujuttajum”, tiuwai.
Tusa tutai dita ainak: “Atsa, ii aidautik mashtatjame, ayatak achika juki filisteo aidau susami tusa taji”, tuidau. Aatus tusag jimag soga yamagmai jigkajajui. Dutikawag uumak pujaun jiikiag jukiajui.
Dutikawag we wenakua Lehin nugkanum jegawajui. Nunikagmatai filisteo aidauk shiig aneenak untsumkiag jiintujajui. Dutikiagtai Apajuí Wakani Sansógkan senchimtikauwai. Dutikam sogayai niina kuntujin, uwejen jigkagbaunak hilo lino najanamu apeamu tsujinmaina numamtuk tsujiajui.
Dutika nuadui burro jagke eke shiig sakamchau atatman juki, duwi awatug mil filisteo aidaun kajegkui.
Dutika chichaak: “Makichik burro jagkenig mil aentsun kajegkan ijumsawa emakjai”, tiuwai.
Nuna tusa burro jagke takakbaun nagkima ajapauwai. Nuadui nunú nugka daajig Ramat-lehi adaikamui.
Tusa timatai Apajuí yumi initkanmayan jiikiuwai. Dutikamtai Sansón nuna uwajui. Nuna uwag ataktu wajiu wajasui. Nuadui nunú yumi pukuni jiinkiuwa nuna daajin adaikauwai En-acore. Duka yamaikish nugka Lehin tutainum awai.
Sansógkak veinte mijan Israel aents aidaun yaigkui. Nunak filisteo aidau nunú tsawantin Israel aents aidaun ashí depetuk waitkajaku aina nunú tsawantin niig takasui.
Makichik tsawantai Sansón yaakat Gazanum weuwai. Nunik nuwi makichik nuwa akiaku dutiktai pujuttaman wainak, nuna jeen waya niijai kanajui.
Nuwi pujai filisteo aidaushkam Sansón tae tabaun antukag, nunú yaaktanmaya aidau Sansón pujamun tenteawajui. Dutikawag yaakta waitijin kuitamainak makichik tsawan batsamtau asa, kiitai kashin tsawaku maami tusag dakainak jasa takamtak batsatu.
Tujash Sansógkak ejampek shintaag waiti aidaunak numijijaí tegajui. Dutika jiju minantuamunashkam ukuinag ashí yanaki yajuak, yaakat Hebrógjai niiniaku muja jiitkaunum iwaka nagkimak utsagkui.
Dutikamtai filisteon apuji aidau Dalilajai chichastatus shiyakajui. Nunik jegajuawag chichajuinak: “Sansógkash wagkag ibau senchigtinaita tsanuja dekajuata. Dutikawamin itugkaik depetmainaitji nunú ejemi. Nunú dekajua achika jigkaja apusami. Tuja ame dekajuawaminig, ii aidauti maki makichik mil cien kuichik plata najanamu amastatji”, tiajui.
Tusa tima Dalila Sansógkan chichajak: “Wagka ibau senchigtinaitme nunú minash wait aneasam ujatkata. ¿Wajigmin jigkapajagmataiya ayamjumainchaush amainaitme?” tau.
Tusa tama nii ayaak: “Siete daek samek aidauwai jigkatjagmataig, tikich aents aina nujai betek senchigtuchu amainaitjai”, tiuwai.
Tusa timatai Dalila filisteo apuji aidaun ujakui. Tusa ujakajam daek samek aidaun siete jukiag Dalilan susajui. Dutikam nuna juki Sansógkan jigkajui.
Dutika jigkaja, aents aidaun yaunchuk niina kanutaijin uuka batsasu asa, untsumak: “¡Sansógka, filisteo aidau jetepainawai!” tau. Tusa tutai Sansón nantak nunú daeknak apeamujai betek tsujiajui. Dutikamtai filisteo aidauk wagkag ibau senchigtinaita nunak dekamainchau dekapjajui.
Tuja Dalila Sansógkan chichajak: “¡Tsanujaume! ¡Amek minak dushiktakum tujutiume! Tujash dekas yamaik wait aneasam tujutta, itugkaya emetmainush amainaitme nunú”, tiuwai.
Tusa tutai Sansón ayaak: “Soga yamajam makichkish takashtaiyai jigkatjagmataig, tikich aents senchigtuchu aina nujai betek amainaitjai”, tiuwai.
Tusa timatai yaunchuk aents aidaun niina kanutaijin uuka batsasua dutiksag batsasu asa, Dalila soga yamagman juki Sansógkan jigkaja, untsumak: “¡Sansógka, filisteo aidau jetepainawai!” tau. Tusa tama Sansón nantak, hilo tsejegkush tsujimaina imatika soganak tsujiajui.
Dutikamtai Dalila niina chichajak: “¿Wagka ima tsanugme? ¡Amek minak tuke tsanugme! ¡Itugkaya emetmainush amainaitme nunú tujutta!” tau. Tusa tama Sansón ayaak: “Kakaumainchau wajasti tujutkumek, mina intashig siete chapikmagmawa nunú jáanchjai ijumjam jáanch apataiyai apijam, nuadui numi ajiam nuwi jigkamainaitme. Dutikawamin tikich aents senchigtuchu aina nujai betek amainaitjai”, tiuwai. Tusa timatai Dalila Sansógkan ikanag aepes intashi siete chapikmagbaun ijumag jáanch apataiyai apijauwai.
Dutika numi juki ajia jigka emetua untsumak: “¡Sansógka, filisteo aidau jetepainawai!” tau. Tusa tama nantak intashi jigkatuamunak japiki juwak jáanch apigtainak numi ajiamujai tsujiajui.
Dutikamtai Dalila chichajak: “¡Amek waitaitme! Nuniayatkum aneajame tusa tujutmaume. Amek mina dushiktau asam, kampatuma imania tsanujaume. Tujash tuwi senchigmesh ajutjamua duka eke ujattsume”, tau.
Tau asa, wagkag ibau senchigtinush ayi nuna Dalilan ujaak: “Wika nazareowaitjai. Mina intashjunak makichkish tsupigtuchu ainawai, wagki minak eke akiintsaig Apajuínu ati tusa etegkamu asan, pegkegchaun takaschati tibauwaitjai. Tuja mina intashjun tsupigtukagmataig, tikich aents senchigtuchu aina nujai betek amainaitjai”, tiuwai.
Tusa etsegtumakmatai, yamaik dekas ujatkae tusa filisteo apuji aidaun ujaktajum tusa chichaman akuptak: “¡Yamaik Sansógkak wagkag ibau senchigtinaita nunak ashí ujatkae, nuniau asamtai kaunatajum!” tiuwai. Tusa timatai ame dekajuawaminig, akiktatjame tiu asag, kuichki jukiag Dalila pujamunum wegajui.
Dalilak niina bakuin Sansógkan patas ikanjauwai. Nunik kanagmatai niina intashi siete chapikmagbaun tsupijati tusa makichik aentsun untsukui. Nunú jegantun ashí tsupijauwai.
Dutika tsupijamtai Dalila untsumak: “¡Sansógka, filisteo aidau jetepainawai!” tau. Tusa tama Sansógkak Tuke Pujuu niina idaisamunak dekachu asa, kanag tepau nantak tuke ayamjubau asa nuniktakama nunimainchau wajasui.
Nunik kakaumainchau wajasmatai, filisteo aidau achikag jiin mai ukuitkajui. Dutikawag yaakat Gazanum emajui. Dutika nuwi ejegawag cadena bronce najanamui jigkajag, aents achika chimpitainum trigon dekeak pujusti tusa apusajui.
Dutikam pujai niina intashi ataktu tsakajauwai.
Filisteo aents aidaun apuji aidau Sansógka achiku asag depetmakji tusag, shiig aneenak ditá apajuímtaiji Dagón aajakua nuna emematuinak, kuntinun maawag apeawagtatus ijunjajui. Nunik batsamas kantamainak: “Iina apajuíji yaimpasmatai, iina shiwaaji Sansón depetkaji” wajaidau.
Tuja tikich aents filisteo aidaushkam nuna wainkag dita apajuímtaijin emematus kantamainak: “Iina apajuíji yaimpasmatai, iina shiwaaji Sansón ii ajakmamu aidaun ijitjamak aents aidaun kuashat ijinnuwe nunú depetkaji”, wajaidau.
Imatuidau asag shiig aneenak Sansón achikam egketa nunú jiiki itatajum tima, jiiki itawagmatai senchi dushikinau. Dutikainak jega jegamku ajigbau jimag wajaunum nuna ejapeen awajsajui.
Dutikam wajasa uchi niina egkesa ejeentaun chichajak: “Juju jega jegamku ajigbau aina nunú jimag atsuak nuwi ejentunta, achimka wajasan ayamjatjai”, tiuwai.
Tuja filisteo aidaun apuji aidauk nunú jeganum ashí nuwa nuwajaima ijunag piyak batsatu. Nuninai tikich aidaushkam nuna yakin ekenja jegamkamunum tres mil aents tumain Sansógkan dushikiagtai nuna diinak batsatu.
Nuna tusa jega jegamku ajiamu ejapeen jimag wajaun nuna mai achikui.
Nunik achika wajas untsumak: “¡Filisteo aidautigmek yamai wijai jinaattagme!” tiuwai. Tusa tamawaik ashí niina senchijijai shitakiuwai, dutikam kupinak jega iyak filisteo apuji aidaunak, tikich nuwi batsatujai ashí yutua ijinauwai. Nii iwaku pujusa aentsun ijinauwa nuni kuashat nii jak ijinauwai.
Nunik Sansón jakamtai, niina yachi aidau patayi aidaujai kaunawag iyashin jukiag, yaakat Sorá Estaoljai awa nuwi niina apaji Manoa ukusbaunum ukusajui. Sansógkak Israel aents aidaun yayaak veinte mijan takasui.
Israel aents aidaunmak eke apu adaijachbau asamtai, ayatak makichik aents Apajuí etegkamu ayamjukam batsamajaku aina, nunú tsawantin ditá nugken ashí nujan tepeauwai. Nunikmatai makichik aents Elimélec daagtin, Judá nugken yaakat Belégnum pujau, Moab nugkanum ujumak tsawan pujustatus weuwai. Nunik wegak niina nuwe Noemí nuigtu niina uchiji jimag: Mahlón, Quilión aatus juki weuwai. Dita aidauk Belégkanmaya ainayatak, Belégkan tikich daaji Efrata tutai asamtai, Efrata aents tutai aajaku ainawai. Nunik shiyakag Moab nugkanum jegawag nuwi batsamsajui.
Nuwi batsatai Noemí aishi Elimélec jakauwai. Nunikmatai niina uchiji jimag aajakua nujai Noemí juwakui.
Nunik batsamas nunú uchi aidauk Moabnumia nuwa aidaujai mai nuwenawajui. Nunú nuwa aidaun daajig Orfa, Rut aatus aajakui. Nunik nuwenawag diez mijan tumain batsamas
ditashkam mai jakauwai. Nunik uchiji jinaamtai, Noemík uchigtuchu, nuigtush aishinchau nigkiuch juwakui.
Nunik pujus Tuke Pujuu niina aentsji Israel aents aidaunak wait anenjae, dutikau asamtai, ajak ajakmamuji aidauk shiig tsapai kuashat nejenawai. Nuadui yamaik nujantaik waituinatsui tabaun Noemí Moab nugkanum pujus dekauwai.
Nunik dekaa Judá nugkanum waketak, niina uchiji nuwe aajaku aidaujai uminas jiinkiuwai.
Nunik jintá wesag Noemí ditan chichajak: “Atumi duku pujamunum wakitkitajum, atum mina, tuja mina uchig aidaujai shiig kuitamkagtukuitjum dutiksag atumnash Tuke Pujuu kuitamjamkatnume.
Tuja nuigtush ataktu aishinawag shiig batsamsatnume tusa yaimpaktinme”, tiuwai. Aatus tusa yapinum kugkuasui kumpama ishiaktatus. Dutikam dita buutuidau.
Nuninak: “¡Atsa wakitkishtatji! ¡Iik amejai amina nugkemin minittaji!” tuidau.
Tusa tiagtai Noemí ditan ataktu chichajak: “¡Nawantug aidauh, tutsuk shiyaktajum! ¿Wagka wijaish wetag tajume? wika muumpakiu asan, atum aishinmainnak uchi aishmagnak nuigtuk uchigmamaitsujai.
Tutsuk atumi jemin waketjatajum. Wika shiig múuntuch wajasjai, ataktuk aishinmaitsujai. Tuja yamai kashia duik aishinan uchi aishmagkun uchigmakaintagtaih, ¡nunikmataish atumek tsakagmatai, aishinatjai tusa dakakjumek pujumaitsugme! ¡Nunú tsakagti tusajum dakakjumek, aishintsuk jamain ainagme! Nawantug aidauh, atumek wijaig pujumaitsugme. Minak Tuke Pujuu waittsati tusa tujutmatai waitiag, nuna nagkaesau atum waitiamun diisan atumin wait anentakun waitmainaitjai”, tiuwai.
Tusa tutai ataktushkam buutuidau. Tusa jimajá timatai, Orfak niina tsatsajin kumpama kugkuas ukuak wakitkiuwai. Untsu Rutak tsatsajijai juwakui.
Nunik juwakmatai Noemí niina chichajak: “Antukta nijah, amina wajegmi nuwe niina nugken, niina apajuímtaiji ayá nuwi waketui. Nuniau asamtai, ¡ameshkam niijai wetá!” tiuwai.
Tusa tama Rut ayaak: “¡Ukugkita tusamek tujutipa! Ame tuwi wetatme nuwi wishakam minittajai. Tuja ame tuwi pujuttame, nuwi wishakam amejai pujuttajai. Ame wegantu aina duka wi wegantu agtatui. Tuja amina Apajuígmeshkam mina Apajuíg atatui.
Ame tuwi jakatnaitme nuwig wisha jakatnaitjai, nunika ai nuwig ukugsagtin atinme tajai. ¡Jaka megkaechayatkun, wi amina ukuakun yaja wetaik, Tuke Pujuu suwimkan sujustin ati tajai!” tiuwai.
Tusa imattai, Noemí anentaimas, dekas mina uyuuntus wekaesatasampap tawa tusa ataktu awagkig wakitkita tusag tichauwai.
Nunik mai juwakag we wenakua Belén jegawajui. Nunik jegawagmatai aents aidauk senchi pampaidau shiig aneenak. Imatiagtai nuwa aidauk: “¡Noemí tae, Noemí tae!” wajaidau.
Tusa imatiagtai Noemí ditan chichajak: “¡Noemí tujutigpajum, Mará tujuttajum! Wagki, minak Tuke Pujuu ashí senchigtina nunú kajegtuk waittsati tujutmatai waittsajai.
Wi juwi pujaun weuwaitag nunak kuashat yajumakan wegabiajai. Tujash yamaik wainkan uwegmatak wakitkijai, wagki Tuke Pujuu aatus wakekau asamtai. Nuadui minak Noemí tujutigpa, wagki Tuke Pujuu ashí senchigtina nunú minak waittsati tujutmatai waittsajai”, tiuwai.
Aatus Noemí Moab nugkanum pujau, Rut niina uchiji nuwe Moabnumia aentsu nawanji aajakua nujai wakitki, cebada ajakbau juutai tsawan jegamunum, Belén jegauwai.
Noemí aishi Elimélec aajakua nuna patayi Booz daagtin shiig wiakuch eme anentsa diitai, nunú tsawantin nuwi pujujakui.
Makichik tsawantai Rut Noemín chichajak: “Wisha aja aina nuwi wetajai. Nunikan nuwi wekaesa takakun ajagtin juwaak nagkaejamu aidaun ukunum wekaetusan juukchainjash”, tiuwai. Tutai Noemí ayaak: “¡Ayu, wetá nawanta!” tiuwai.
Tusa tima ajanum jeganta nagkaejamu aidaun juwaak wekagu. Niig tikichi ajajinis wekaeja tukama, dekas Noemí aishi Elimélec aajakua nuna patayi Booza ajajin wekagu.
Nunik juwaak wekagai Booz Belén pujau niina ajajin weuwai. Nunik jeganta ajaka juu aidaun kumpamak aatus tiuwai: “¡Tuke Pujuu atumnash kuitamjamkatnume!” tiuwai. Tusa tama dita ainak: “¡Tuke Pujuu aminashkam pegkegnum yumigtamsati!” tiajui.
Tusa tiagmatai, Booz ajaka juu aidau apujin iniak: “¿Juju nuwauch wekaga jusha yana patayimpaita?” tau.
Tutai nii ayaak: “Juka Moabnumia nuwa Noemíjai taama nunuwai.
Nunú juwi taa, wisha ajaka juwaak yuja nunú nagkaikimu aidaun ukunum wekaesan juuktajai tusa mina segatkui ayu timajai. Tuja yama nagkamchak taama duwi nagkamas yamaikish taka wekagu, ame taum duwi machik ayamui”, tiuwai.
Tusa timatai Booz Rutan jegantun chichajak: “Nawanta, wi tajam nunú shiig antukta. Wainka tikich aja aina nuwi wekeasamek makichkish juukaipa. Nuwa mina tsakatkeg aidau ajaka juwaak juwi batsata nujai pujusta.
Nunika pujusam ajaka juu aidau tuwi takagtatua nuniakui nuwi ameshkam wetá. Tuja mina tsakatkeg aina nunak amina waitkagmasainum tusan shiig ujakagjai. Tuja ame kitamakmek, yumi aimjamu batsata nuna dita umuina nuwiya uwagta”, tiuwai.
Tusa tama Rut niina eme anentus tsuntsuma nugkanum nijayin antig pujusa Boozan iniak: “¿Wagka wi tikich nugkanmayayaitag nunin aish, imatika puyatjuttsamesh waitash anenjujume?” tau.
Tusa tama Booz ayaak: “Amina aishjum jakamtai nagkamsam, niina dukuji wajuk kuitamkaume nuna wika shiig dekajai. Tuja nuigtushkam amina apa, amina duku, amina nugkem aaja ukukim ii amina wainchatai aidautijai ijunja pujustasa taum nunashkam shiig dekajai”, tiuwai.
Nuna tusa ataktu chichajak: “¡Atashu uchiji dukuji nanapen waigka ayamjumama numamtuk, amina kuitamjamkatna nunú Tuke Pujuu Apajuí Israel aents aidaun Apajuíjiya nuwi yunumkaume! ¡Nuadui wi niina segajai, ame kuashat takasum nuna akigmakti tusan!” tiuwai.
Tusa tama nii ayaak: “Apujuh, ame minak wait anenjujume. Ame tujutam nunú mina anentaignak ichichtujui. Wika amina tsakatkem aina nujaig makichkish betekchauwaitjai, nuniaig ame minak shiig anenjusam aujtusume”, tiuwai.
Tusa timatai yujumak yuwamunum Booz Rutan untsuka itan chichajak: “¡Juwi tantam, juju pag puuka jukim ayaka yutai chujuin umikbauwa nuwi uchupjata!” tiuwai. Tusa tima ajaka juu aidau pekagbaunum jeganta ekemsauwai. Nunikmatai Booz cebada duwikbaun juki susauwai. Dutikam nuna yuwa ejemag nuigtushkam ampijui.
Nuna dutika ukuak ataktu ajakan juuktatus wetai, Booz ajaka juu aidaun chichajak: “Cebada tsupija jigkaka ijumjamu aina nunú sujittsut susatajum, jukiti.
Tuja atum cebada juuka jigkaka ijumjamunmaya akagag kakeguk duka idaitustajum nii yajuakti”, tiuwai.
Tuja Rutak Booza ajajinian ajakan juwaak wekagai, etsa akaetai nii juukbaujin akaja ijumag dekapa diikma veinte kilo amainun nagkagas jukiuwai.
Nuna yanaki juki Belén niina tsatsaji Noemí pujamunum jegauwai. Nunik cebada juukbaujin, nuigtu yutai ampija jukimujijai Noemín susauwai.
Dutikam Noemí Rutan iniak: “¿Tuwi yamaish takasume? ¿Tuwiya imatikamesh juukume? ¡Amina yaimpaka nunak Apajuí pegkegnum yumigsati!” tiuwai. Tusa timatai, yana ajajinig takasabi, nuna Rut niina tsatsajin ujaak: “Wika aents Booz daagtinu ajajin takasmajai”, tiuwai.
Tusa timatai Noemí ayaak: “¡Tuke Pujuu niinash pegkegnum yumigsati! Tuja nii iinashkam yaunchuk aents batsamajaku aina nuna yaigkua dutiksag yamai yaimpawai. Nunú aentsua duka mina aishug ayá nuna patayiyai. Nuadui iinak nii kuitamjamainai”, tiuwai.
Tusa timatai Rut ataktu chichaak: “Nuigtushkam nunú aents chichagtak, mina tsakatkeg aidau takaina nujai takasta, nunikam ajak ashí juunkamtai idaisata tusa tujutmae”, tiuwai.
Tusa timatai Noemí Rutan chichajak: “Ayu nawanta, nunikta, wainka tikichi ajajin wekaemin waitkagmasainum, dekas niina tsakatke aina nujai takasta”, tiuwai.
Tusa tima Rutak Booza tsakatke aidau cebadan trigojai juwagtai, niishkam nuna juwa juwakua ashí ashimdaekamtai idaisauwai. Nunak niina tsatsajijai uyunis pujusa takajakui.
Makichik tsawantai Noemí Rutan chichajak: “Nawantah, ame aishina shiig pujumainun egatkatjame”, tiuwai. Tusa chichajak:
“Nijah nawantah, Booz mina aishju patayiya nuna tsakatke aidaujai ame ijunja takasmaum nunú, trigon cebadajai akagtatus yamai kashi niina ajajin wetatui.
Nuniktin asamtai, yamai wi titatjam nunú umikta: ¡Maita, nunikam kugkuin ukatmamkam jáanch pegkeg nugkugta! Nunikam Booz niina ajajin takak pujamunum wetá. Tujash eke yujumkan yuwa umutnash uwag umintsaigkik wantintukaipa.
Ayatak uumka pujusam tuwig kanajat nunú diyaku ata. Nunikam nii kanagmatai jegantam, nawenia jáanch pajantukam nuwi ayaumsam tepesta. Nunika tepamin, ame wajukattame nuna nii tujamtatui”, tiuwai.
Tusa tama Rut ayaak: “Ayu, ame tujutam nunak imatiksanuk umiktajai”, tiuwai.
Aatus tusa Rut ajanum weuwai. Nunik jeganta niina aishi aajakun dukuji tibaunak imatiksag umikui.
Tuja Boozak yujumkan yuwa, umutnash uwag shiig aneasui. Nunik nuadui kanagtatus ajak juuka ijumjamunum ayaumas tepesui. Nuwi kanak tepai Rutak takamtak jeganta Booza nawen ayaumas tepesui.
Tuja Boozak kanag tepau ejampek shintaag ayanteagtakama, dekapjauwai makichik nuwa niina nawen ayaumas kanag tepaun.
Nunik iniak: “¿Yaitpa amesh?” tau. Tusa tama nii ayaak: “Wika amina inakem Rutaitjai. Amek mina aishug ayá nuna shiig patayiyaitme, nuniau asam ame minak kuitamjumainaitme. Nuadui ame nuwatjukta tajame”, tiuwai.
Tusa tama Booz ayaak: “¡Nawanjuh, Tuke Pujuu pegkegnum yumigtamsati! Amek dekas amina aishjum aajakua duka shiig umigme. Nuadui tikich aents datsauch, ujunakesh nuniachkush wiakchakesh mina nagkaetasu aidau egamainaitkum, mina egatkaume.
Nuadui nawanta ishamkagtukaipa, ame nuwa pegkejaitam nunak mina yaaktajuig ashí dekainawai. Nuadui ame segatam nunak imatiksanuk umiktajai.
“Tujash wika amina aishjum aajakua nuna patayiyaitkunush, tikima shiig patayichuitjai, dekas niina shiig patayi aidauk batsatui.
Tuja yamaikik juwi kanagta, kashin amina aishjum aajakua nuna shiig patayi puja dusha, wi kuitamkatjai tujamtimpash nunú dekaami. Untsu nii dakitakuig, wi kuitamkatjame. Nunak Tuke Pujuu daajin umiktinjun tajai. ¡Tuja yamaik juwi shiig kanaja tsawagta!” tiuwai.
Tusa tima Rutak Boozai ayaumas tepes kanajui. Nunik tsawak eke shiig pan weatsaig nantakiuwai, wagki Booz chichaak: “Juju nuwa ajanum tanta nunak makichkish wainkashtinme”, tiu asamtai.
Nunik pujuttaman Booz chichajak: “Jáanchjum atiam wegkukam shiig emetuata.” Tusa tima achika emetuamtai, cebadan cuarenta kilo nagkagas yajatuauwai. Dutika jigkatua aenskam Belén wakitkiuwai.
Nunik niina tsatsaji pujamunum jegamtai, iniak: “¡Nawanta wajuk wekaesaume!” tau. Tama Rut Booz tibaun imatiksag ashí ujakui.
Tuja ataktushkam chichaak: “Juna cebadan sujusa chichagtak: ‘Amina aishjumi dukuji puja nuwig uwegmatkek waketmaitsume’ tujutmae”, tiuwai.
Tusa timatai Noemí niina chichajak: “¡Nawanta waugtutsuk pujusam dakasta wajukatig! Auk niig kajimatkig idaisashtatui, tuké wamak chichas epegkea idaisattawai”, tiuwai.
Nunikmatai nunú yaaktanmaya apu eme anentsa diitai aidaun diez ipauwai. Dutikam ditashkam nuwi jegantag ekemsajui. Nunikagmatai,
dita antuinamunum Booz niina patayin chichajak: “Noemí Moab nugkanum pujau wakitki tae. Nunik iina patayi Elimélecka nugke aajakua nuna sujuktag tawai.
Nuniau asamtai, amina nii dekati, nunik sumaktag takug yamaikiuch juju apu aina dusha antuinai, sumaktajai tusa titi tajame. Ame Eliméleckan shiig patayi asam, niina nugkega duka dekas sumamainaitme. Untsu ame sumakchatnaitkumek ujatkata. Ame dakitakminig, wi sumaktajai”, tiuwai. Tusa tama nii ayaak: “Nugkanak wi sumaktajai”, tiuwai.
Tusa tutai Booz niina chichajak: “Shiig anentaimsata nijah, ame nunú nugka sumakmek, waje Moabnumia nuwa puja nujai nuwenattame. Wagki, nunú nugka yanau aajakuita duka nunisag niina daaji megkaetsuk asati tusam”, tiuwai.
Tuja nunú tsawantinig Israel aents aidauk makichik aentskesh niinu amainun tikichi suwakug, niina sapatjin juinia yantamen ukuimak nunú aents sumaun sujaku ainawai. Nuna betek umiak,
niina sapatjin ukuimak Boozan susauwai. Dutika chichaak: “Ame nugkak sumakta”, tiuwai.
Tusa tima Booz apu aidau, nuigtu tikich Israel aents aidau aatus nuwi batsatun chichajak: “Wi Noemí aishi Elimélec tuja uchiji Quilión, Mahlón aatus aajaku aina nuna nugkenak yamai atum antagmin sumajai.
Tuja wi Rut Moabnumia nuwa wajea nuna nuwatkattag dushakam dekagme. Nunak dutikattajai, wagki niina aishi Mahlón aajakua nuna daaji megkaekai tau asan. Nuadui Mahlónka daajig, tuja nii wegantu aidaushkam juju yaaktanmak megkaekashtinai. Atum dekamunum junak tajai”, tiuwai.
Tusa timatai apu múun aidau tikich aents aidaujai nuwi batsatu chichainak: “¡Ehe, duka dekas iishkam wakegaji! ¡Nunú nuwa amina jemin wayatta nunak Tuke Pujuu yaigti, dutikam Raquel Leajai iina dukuji aajaku aina nujai betek atin ati! ¡Untsu amek Efrata, tikich daaji Belén tuuta awagmatia nuanuig, eme anentsa ajantusa diitai atatme!
¡Tuke Pujuu yaimpasmatai, juju nuwa jujai kuashat uchijinatin ata! Tuja wakegaji Judá Tamarai akiamu Fares shiig kuashat uchigtin aajakua, iman ati tusa”, tiajui.
Aatus Booz Rutjai nuwenauwai. Nunik pujaun Apajuí Rutan ejapjukti tima, ejapjuk uchi aishmagkun uchigmakui.
Nunik uchigmakmatai, nuwiya nuwa aidau Noemín chichajuinak: “¡Tuke Pujuu emematiagmi, wagki nii yamai amina kuitamjamkatnun tijajumin amasu asamtai! ¡Itusag amina tijajumek Israel wegantu aidaunmak eme anentsa diitai ah! taji.
Ame muumpakiaminish nii shiig anemtijamsatnai, wagki amina uchigmi nuwe amina senchi anempa nuna uchiji asa. Nuadui Rutak, amina uchijum siete amaina, nuna nagkaesau atinai”, tiajui.
Tusa tiajam Noemí uchin juki tsakapajui.
Nunú uchin Noemí pagkus wajaun nuwa aidau wainkag chichainak: “¡Noemís uchigmakatai tumain anentaji!” tuidau. Nuna tuidau asag uchi daajin adaikajui Obed. Nunú aajakui Jesé apaji Davitan apachji aajakua nunú.
Juju aajaku ainawai Fares wegantu aidau: Fares aajakui Hesrógka apaji.
Hesrón aajakui Ramá apaji. Ram aajakui Aminadapa apaji.
Aminadab aajakui Nahasógka apaji. Nahasón aajakui Salmónka apaji.
Salmón aajakui Booza apaji. Booz aajakui Obeta apaji.
Obed aajakui Jesé apaji. Tuja Jesé aajakui Davita apaji.
Efraígka mujajin yaakat Ramánum makichik aents Elcaná daagtin, Jerohama uchiji Eliú tijaji pujujakui. Duka Suf Efraín wegantu aajakua nuna uchiji Tohu aajakua nuna ama tijaji aajakui.
Maki makichik mijantin Elcaná nii pujamujin ukuki yaakat Silónum wejakui, nuwi kuntinu maa apeak Tuke Pujuu ashí senchigtina nuna ememattatus. Tuja sacerdote Elí uchiji jimag: Hofní Fineesjai, ditashkam sacerdote asag, Tuke Pujuun takajuinak nuwi batsamajaku ainawai.
Tuja Elcaná kuntinun maa apea Apajuín emematkug nuna nejenak niina nuwe Peninán, niina uchiji aidaun, nawanji aidaujai aatus betek akanag tinamajakui.
Untsu Ananak Tuke Pujuu uchigmakchatin ati tibau aigkishkam senchi aneau asa, neje dekas pegkejan juki sujakui.
Dutiktai Peniná Anan kajejin asa, Tuke Pujuu uchin uchigmachu ati tibau asamtai, pegkegchaun chichajak dushikiak waitkau.
Maki makichik mijantin Tuke Pujuu jeen Niina ememattatus shimujakua duik Peniná Anan tuke dushikijakui. Imatika waitkamu asa yujumkan yutsuk pujus ayatak buutujakui.
Nunitai niina aishi chichajak: “¿Wagka buutme Ana? ¿Wagka yujumak yutsukesh wake besekmesh pujame? Wichaukaitag amina uchijum diez amaina nuna nagkaesau”, tiuwai.
Tusa tima Ana Silónum pujus yujumkan yuwa umutnash uwag nuadui Apajuí jee pegkegmanum nuna waitijin sacerdote Elí eketbaunum jegantui.
juna aatus nii umiktinjin tiuwai: “Tuke Pujuu ashí senchigtinuh, wika amina inakmetjai. Wi wake besemag wekagag duka amek dekame. Minash kajimatjuki idaitutsuk wait anenjakmek uchi sujusta. Dutijuawaminig wika amina takagtamin ati titinaitjai. Dutikau asan, nuna betek umiakun makichkish uchi intashinak tsupigkashtinaitjai”, tiuwai.
Aatus Ana Tuke Pujuun initkak segaak wenin umuchiaun Elí diistakama wainkauwai.
Tusa tama nii ayaak: “Vinonakesh, tuja tikich uwaja nampetainakesh uwagchamjai. Shiig senchi wake besemag dekapeamu ajutu asamtai, wi waitiamujun pachisan ashí Tuke Pujuun ujaakun eketjai.
Wainkam nuwa pegkegchauwa nunin diigsaipa, wika uyumamu ajutu asamtai, wake besemag dekapeakun nuna pachisan Tuke Pujuun augkun eketjai”, tiuwai.
Tusa tutai Elí ayaak: “¡Agkan, shiig aneasam wetá! Ame waji segaume nunak, Israel aents aidau Apajuín emematin aina nunú amastatui”, tiuwai.
Tusa tima ayu tusa ukuak, niina jeen shiig aneas wakitkiuwai. Nunik jegaa yujumkan yuwauwai. Duwi nagkamsag wake besemag pujamujig atsugsauwai.
Tuja kashinia duwi kashikmas Elcaná niina nuwe aidaun yajuak Apajuín jee pegkejam aajakua nuwi Tuke Pujuun ememattatus weuwai. Nunik nuwi jegaa Tuke Pujuun ememati ukuak, niina jeen yaakat Ramá wakitkiuwai. Nunik wakitki jegaa Elcaná niina nuwe Anajai kanajui. Aatus Tuke Pujuu Anan wait anenjauwai.
Nuadui Ana ejapjuk pujus tsawanji jegamtai, uchi aishmagkun uchigmakui. Dutika adaikauwai Samuel. Nunak “Apajuí segamu” taku tawai.
Duwi pujus Tuke Pujuu ememattai mijan jegamtai, Elcaná niina nuwe Peninán niina uchiji aidaujai yajuak, nii Tuke Pujuu anagkuamun umiak kuntinun maa apeak Tuke Pujuun ememattatus yaakat Silónum weuwai.
Untsu Anak ditajaig wechauwai, ayatak aishin chichajak: “Wika minishtatjai, uchi yujumkan nigki yumain wajasmatai, niina jukin, jega pegkegmanum Apajuín ejetuattajai, nuwi tuke pujustin ati tusan”, tiuwai.
Tusa tutai niina aishi ayaak: “¡Ame wajuk wakegame nunú umikta! ¡Amejai uchik pujus muntsun tsujakti! Ame tame nunak Tuke Pujuu umikti”, tiuwai. Tusa timatai Anak niina uchijijai juwakui. Nunik pujai uchi muntsu tsujaka yujumkan nigki yumain wajasui.
Nunikmatai Ana uchijin juki yaakat Silónum Apajuí jee pegkegmanum emauwai. Tuja nuigtushkam makichik toro tsakatan kampatum mijan ajamun, trigo veinti dos kilo, nuigtu duwap apagbaunum vinon yajaa aimak, aatus yajuak weuwai.
Dutika ejegamtai Elcaná niina nuwe Anajai nuna apeak Tuke Pujuun emematiajui. Dutikawag uchí jukiag sacerdote Elí pujamunum ejeentajui.
Dutika Ana chichaak: “Mina apujuh, wait aneasam antugtukta. Yaunchuk juwi wi aminí ayaumsa pujusan Tuke Pujuun segaakun pujubiajai,
juna uchin sujusti tusan. Nuadui Tuke Pujuu juna uchin sujuse.
Nuadui yamaik wishakam Tuke Pujuunu ati tusan niina idaitajai, ima niinak takagsatin ati tusan”, tiuwai. Tusa timatai, Elí Tuke Pujuun emematak tsuntsuma nijayin nugka antig pujusui.
Ana kantamak aatus Apajuín tiuwai: “Tuke Pujuuwah, wika aminí shiig aneajai, wagki ame senchimtijau asamin. Yamaik mina shiwag aidaujaish ainikan tudaimain wajasjai, wagki ame yainkau asamin. ¡Yamaik shiig aneasan pujujai!
¡Tuke Pujuuwah, ame pegkegmaitam imanuk tikichik atsawai! ¡Ame jutii Apajuíji asam kuitamkagtam, imatikas kuitamkagtauk tikichik makichkish atsawai! ¡Amina nagkaetamsauk tikichik atsawai!
Makichkish ememasag chichamain ainatsui. Tuja ima nigki eme anenmamuk makichkish atsuti. Tuke Pujuuwai ashí yacha duka. Tuja Tuke Pujuuwai maki makichik aents pegkegchau takasbaujin diijus suwimkan suwa duka.
Apajuíyai aents senchigtin aina nuna senchigtuchu emak, aents senchigtuchu aina nuna senchimtiknuk.
“Yaunchuk yumainji kuashat ajujakbauk, yamai makichik pag yuwatag tabaunum takak waituinawai. Tuja yaunchuk nujantai waitujaku aidau, yamai waituinatsui. Nuwa uchigmachu aajakushkam, nuwa uchigbau aidaun nagkaesau sieteya imagnia uchigmainawai. Untsu yaunchuk uchiji kuashat ajujakagbauk, uchigmamainchau wajasaje.
Tuke Pujuuwai pujutan sukagtinuk. Ima nigki jakati tusashkam tukagtauk. Nunika jaka ajin iina patayi aidau ukumatainum ukugmasagmataish, ataktu inantamki pujutan amastina nunú.
“Tuke Pujuuwa nunuwai ujuuna ekagtinuk. Tuke Pujuuwai wiakuch ekagtinuk. Nii amasbaun atanjamkish, nigki ataktushkam imatiksag sukagtinai.
Nii aents ujunauchin wiakchamtiknai. Tuja aents yumainji atsugbaun, egaka yuu wekagun juki, aents eme anentai aidaujai betek emauwai, dutika nunú aents eme anentsa diitai aidaun ekemtain ekentsatatus. Tuke Pujuuwai ashí nugka aina nuna najanak, nugka patami asatnunashkam umikua duka.
Tuke Pujuuk ya niina shiig umijua nuna kuitamui. Untsu aents pegkegchau aidauk jinuinawai, nunikag suwimkanum shimuinawai. Wagki makichik aentsuk niina senchijinigkik ayamjumamaitsui.
Tuke Pujuuk nayaimpinum pujus niina shiwaaji aidaun chaagpin ajuntug ijinattawai. Ashí aents nugkanum batsata nunak Tuke Pujuu dita takasbaujin diijus suwimkan susattawai. Untsu apu atinun nii etegkamunak aan nagkaemas senchigtin emattawai”, tiuwai.
Tusa kantama inagnakmatai, Elcaná Anajai niina jeen yaakat Ramá wakitkiuwai. Tuja uchik Tuke Pujuun takagsatatus sacerdote Elíjai juwakui.
Elí uchiji aidauk pegkegchau aidau asag, Tuke Pujuunak ajantus diijakchau ainawai.
Nunidau asag makichik aentskesh Apajuín emematak kuntinun maa apeamun antukajag dita inaken akupejaku ainawai. Dutikamu nunú tenedor múun wajaknun takaku jegawag ajantsuk kuntinun neje yama najaunak,
nunú tenedorai iju jiijag yajumaidau. Dutikainak Israel aents aidau yaakat Siló jegawag Apajuín ememattag tuidaunak waitkaidau.
Tuja kuntinu wiyajin eke apeatatus pujugtatmanash sacerdote inake jegantun chichajak: “¡Sacerdotenu neje atinuk uduu mina sujusta wi jukin inagtuatjai, wagki sacerdotek neje inajuamunak dakitawai!” tau.
Elí uchiji aidauk shiig pegkegchau Tuke Pujuunash umijujakchau ainawai. Nunin asag Tuke Pujuu anentag suwamunash ajaantus diitsuk dita wakegamun takajaku ainawai.
Untsu uchi Samuelak Tuke Pujuunak shiig umijujakui. Nuniau asa nigka sacerdote nugkutai lino apagbau efod tutain nugkujakui.
Tuja maki makichik mijantin niina dukuji apajijai Apajuí jee pegkegmanum jegawag kuntinun maa apeenak Apajuín ememattatus weakug niina uchiji Samuel nugkugtin jáanch apagbaujin juki wejakui.
Nuniau asamtai Elí, Elcanán Anajai pegkegnum yumigkiak: “Juju uchin Ana Tuke Pujuun anentag susa duwi, Tuke Pujuu Anayai nuni kuashat uchijum aidaun amastí”, tiuwai. Tusa tima dita jeen waketjajui.
Nuadui Anak Tuke Pujuu pegkegnum yumigkiamu asa, kampatum uchi aishmagkun, jimag nuwan aatus uchigmakui. Tuja Samuelak Tuke Pujuu kuitabau asa, nuwig niina takajak pujusa tsakau.
Tuja Elík múuntuch aajakui, tujash niina uchiji aidau Israel aents aidaun waitkainawai tabaun ashí dekauwai. Tuja Apajuíjai chichatai jega pegkejam jegamkamua nuna waitijin nuwa aidau kuitamin aina nujaishkam kanuinawai tabaun dekauwai.
Nunik dekaa ditan chichajak: “Atum pegkegchau takainamun ashí aents aidau ujatkaje. ¿Wagka dusha anísh batsatjume?
Mina uchig aidauwah, atum aniajum duka shiig pegkegchauwai. Atum aniakjum tikich aents Tuke Pujuun nemajin aidau bakuagme, wagki atum pegkegchau dutikamun tikich aents aidau nuna augmatu yujaidaun antukjai.
Makichik aents tikichin kajejaunak, Apajuí diisa ayamjumainai. Untsu aents Tuke Pujuun kajejaun ayamjumainuk makichkish atsawai”, tiuwai. Tusa tamash, ditak apaji chichamenak antugkachajui, wagki Tuke Pujuu ditanak jinaati tibau asag.
Untsu Samuelak nuni senchi muumpau. Nunitai Tuke Pujuu shiig anentau, tuja aents aidaushkam shiig anentuidau.
Tuja nunú tsawantin Apajuí chichame etsejin Elín ijagsatatus jegajuauwai. Nunik jegajua chichajak: “Amina apachjum aidau Egipto nugkanum faraógka inaku waitkatai batsatun wi mina senchijun ditan iwaintukuitag nuna dekati Tuke Pujuu tujamui.
Israel aents aina nuwiyan Leví wegantu aidaun etegkauwaitjai mina sacerdoteg agtinme tusan. Dutika ai mina emematjuinak kuntinu maawag nuna nejen ashí apeatnume, tuja kugkuin incienson apeatnume, jáanch sacerdote nugkutainashkam nugkugtinme tusan. Tuja Israel aents aidau anentag sujusbau aidaun mina emematjuinak apeena nunashkam yuwatnume tusan amina apachjum aajaku aina nuna tiuwaitjai.
Nunin aish, ¿wagka wi dutikatajum timawa nunú dutiktsukesh dakitjagmesh idaisaugme? Amek amina uchijum aidau mina nagkaetasu puyatjau asam, Israel aents aidau mina anentag sujuinamua nunú jukim ayu ayugkawam uduekume.
“Dutikau asamin Tuke Pujuu Israel aents aidaun Apajuíji mina takagtin atinme tusa tujabiuwa nunú chichaak: ‘Wi atumnak mina takagtustinme tusan etegkauwaitjime. Tujash duka yamaik makichkish uminkashtatui. Wika mina eme anenjuina nuna eme anentatjai. Untsu mina dakitjuina nunak wishakam dutiksanuk dakitjattajai.
Amina uchijum aina duka yamai nagkamsag sacerdote achagtatui. Nuadui ame wegantu aina duka múuntuch wetsuk datsaitak jinawagtatui.
Untsu amek tikich Israel aents aina nuna wi yayaakui nunú diisam ame waitiakum dita kajegtinaitme.
Tuja ame wegantu aina nuwiyan sacerdote atinme tusan wi ujumak apusamu akushkam, duka wainmachujai betek tikich aidau takagtai nuna diisag kajenak wake besemag dekapenak buutiagtinai. Tuja ame wegantu aidauk múuntuch wetsuk datsaitak jinawagtatui.
“ ‘Tuja amina uchijum aidau Hofní, Fineesjai makichik tsawantaik mai jakattawai. Nunikmatai dekaattame dekaskeap tujutne tusam.
“ ‘Nuadui tikich wegantunmayan wi kajittsa anentamujun, tuja mina chichamjun betek umiktinun, sacerdote atinun makichik etegkattajai. Dutikan niina uchiji wegantu aidaunash megkaejainum tusan kuitamkattajai. Nuadui ditak wamak jinutsuk kuashat tsawan batsatu asa apu wi etegkamua nunú tabaun umigkatnume titatjai.
“ ‘Nuadui ame wegantu jinaachu aidauk nunú sacerdoten jegajuawag ujumak kuichkin, yutaijai segainak tikishmatiagtinai. Nuninak, minash takat sujusta wisha takasan yumainun sumapaktajai wajagtinai’, tujamui Apajuí”, tusa tiuwai.
Samuelak tsakataitak nagkamas sacerdote Elí takatai yayaak pujus Apajuín umijujakui. Nunú tsawantinig Tuke Pujuuk kakajus aentsnak wantintujakchauwai. Nuadui makichik aentsnakesh chichama etsegtugkati tusag ujajakchauwai.
Elík muumpakiu asa shiig wainmamainchau dekapeak niina kanutaijin kanak tepejakui.
Nuniai Samuelak Apajuí jee pegkegmanum chicham umiktin agagbau egkeamu arca pujujakua nuwi niishkam kanak tepai, nunú jeganum jii ekemakbauk eke kajintsaig,
Tuke Pujuu niina untsuak: “¡Samuel, Samuel!” tama nii ayaak: “Juwi pujajai”, tiuwai.
Tusa nantaki tupikaki Elí pujamunum jegantui. Nunik jeganta chichajak: “Pai taajai, ¿wagka untsugme?” tau. Tama Elí ayaak: “Wika aminak untsuatsjame, wakitkim kanagta”, tiuwai. Tusa tima wakitki tepesui.
Nunik tepaun Tuke Pujuu ataktu untsuak: “¡Samuel, Samuel!” tusa untsuam, nantaki Elí pujamunum jeganta chichajak: “Pai taajai, ¿wagka untsugme?” tau. Tama Elí ayaak: “Wika uchuchi aminak untsuatsjame, weme kanagta”, tiuwai.
Samuelak Tuke Pujuunak makichkish wainchau tuja niina chichamenash antuchu asa yaki untsujua, tiuwai.
Tujash Tuke Pujuu ataktu kampatuma juna untsukui. Tusa untsuam nantaki Elí pujamunum jeganta chichajak: “Juwi taajai, ¿wagka untsugme?” tau. Tutai Elí anentaimas dekas Tuke Pujuu untsuamap tawa tiuwai.
Nuadui chichajak: “Wakitkim tepesta, nuniamin ataktu untsugmakuig: ‘Mina Apujuh, amina inakminuk juwi pujajai, waji tame tujutta’ tita”, tiuwai. Tusa tima Samuel wakitki tepesui.
Nunik tepettaman, Tuke Pujuu ataktu jegantun yaunchuk untsukbaunak dutiksag untsuak: “¡Samuel! ¡Samuel!” tama nii ayaak: “¡Mina Apujuh, waji tame tujutta, amina inakminuk juwi pujajai!” tiuwai.
Tusa tama Tuke Pujuu niina chichajak: “Israel aents aidaunum makichik ishamainun iwainaktatjai. Nuna aents aidau wainkag ishamainak kujaidiagtatui.
Wi niina ujaakun, amina uchijum aidauk mina umigtutsuk pegkegchaun takasaju asagmatai, suwimkan susattajai timag nunak nigka shiig dekawai. Wagki, niina uchiji aidau mina pegkegchaun chichagtiagtaish, makichkish jintintuachu asamtai.
Nuadui Elí patayi aidauk Apajuí tudaun tsagkugtamjati tusag kuntinu maa apenakush, makichkish dita tudaujig tsagkujam achagtatui. ¡Wi nunak dekas nuniktinun tajai!” tiuwai.
Tusa tima Samuel ataktu tepesui, nunik kanag tsawag, kashikmas nantaki Apajuí jee pegkegma nuna waitijin ujainiuwai. Tujash Samuelak Tuke Pujuu tibauwa nuna Elí ujatan ishamau.
Nunitai Elí untsuka chichajak: “¡Uchuchi Samuela!” tau. Tama nii ayaak: “¡Juwi pujajai!” tiuwai.
Timatai Elí niina iniak: “¿Tuke Pujuush wajinjutpame? ¡Wait aneasam ugtukaipa! ¡Apajuí tujamauwa nunú ame mina ugtutaik nii suwimkan amastatui!” tiuwai.
Tusa tama Samuel Apajuí tibaunak uugtsuk ashí niina ujakui. Tusa ujakam Elí senchi untsumak: “¡Aminak dekas Tuke Pujuu tujamne! ¡Nii tawa nunak imatiksag umikti!” tiuwai.
Samuelak nuwig pujus tsakajui. Tuja Tuke Pujuu niinak yaigkui, nuadui Apajuí tibaun nii etsegkauwa duka imanisag ashí uminkauwai.
Tuke Pujuu mina chichamjun etsegtugkati tusa Samuelan etegkae tabaun Israel aents aidauk, Dan wegantu aidau nugken nagkamas, yaakat Beersheba tutaya imanui ashí dekawajui.
Tuja Samuelak yaakat Silónum Apajuí jee pegkejam aajakua nuwi pujau asamtai, Tuke Pujuu nuwi tuke niijai chichau asa ataktushkam chichaman ujakui.
Dutika ujakam Samuel ashí Israel aents aidaun Apajuí tibaunak imatiksag ujajakui. Nunú mijan aajaku aina nuadui makichik tsawantai filisteo suntag aidau Israel aents aidaujai maaniawagtatus ijunjajui. Nunik shimutkag nugka segau Afec tutainum nuwi aakmajag batsamsajui. Nuninai Israel aents aidaushkam ditajai maaniawagtatus jiinjag nugka segau Eben-ézer tutainum jegattak aakmag batsamsajui.
Nuwi batsamas filisteo suntag aidau Israel aents aidaun jetekajui. Dutikawag maaninamunum filisteo aidau Israel aents aidaun depetuk cuatro mil aentsun ijinawajui.
Dutikam Israel aents aidau waketug ditá aakjin jegawagmatai, apu aidau ditan iniinak: “¿Wagka Tuke Pujuush iinash filisteo aents aidau ijinatnume tusash idaitamsae? Dekas yaakat Siló shiyakagmi, nunikaja arcanum chicham umiktin agagbau egketa nunú utiagmi. Dutika ajin Tuke Pujuu iinash ayamjutpakti”, tuidau.
Nuna tusag ujumak suntag aidaun ishiakajui yaakat Silónum arca utitnume tusa. Dutikam shiyakag arcan juki itawajui. Nunú arca dukutaijin jimag ángel querubin dakumkamu aunum nuwi Apajuí ashí senchigtina nunú pujujakui. Tuja Elí uchiji aidaushkam, Hofní Fineesjai nuwi takaidau asag ditashkam kaunawajui.
Arcan juki dita batsatbaunum itawagmatai, ashí Israel aents aidauk shiig aneenak senchi untsumaidau. Nunú imatuinamu nugkan umuchkauwai.
Imatuidaun filisteo aidau antukag inimainak: “¿Israel aents aidau batsata nuwish wagka imanikash pampainawa?” tuidau. Tukama dekawajui Israel aents aidau arcan dita batsatbaunum itawaje tabaun.
Nuna dekawag senchi ishamak chichainak: “¡Apajuí Israel aents aidau batsamtain tae! ¡Jaucha iish yamaish wajukatjiki, yaunchkesh anijakchamun yamai Apajuí iina shiwaaji nugken tae!” wajaidau.
“¡Apajuí ashí senchigtina nunú iina suwimka amataish, yaki iinash ayamjutpakti! ¡Niyai egiptunmaya aidaun jata ishamain aidauwai suwimkan susa ijinauwa duka!
¡Nuniau asamtai, hebreo aidau atumi inake aajaku aina nujai betek ditá inake atumesh atag tachakjumek, suntag filisteo aidautijum umintsatajum, nunikjum aishmag wajasjum senchi maaniatajum!” tuidau.
Tusa tiajam Israel aents aidaun jetekag maaniawag depetkajui. Dutikainak dawé yujasag maanin aina nuna treinta mil suntag aidaun amukajui.
Tuja nuigtushkam arcanum chicham umiktinun Apajuí Israel aents aidaun susauwa nunú egketun jukiajui. Dutikainak Elí uchiji Hofnín, Fineesjai mai maawajui.
Untsu makichik suntag Benjamín wegantunmaya maaniamunum wekagu tupikaki nunú tsawantaik yaakat Siló jegauwai. Nunik tupikak wake besemag dekapeamunum jáanchjin japiki ichigka, niina buukenishkam nugkan yukumag ayatak nugkak wajas weuwai.
Nunik jegakma, chicham umiktin agagbau egketun jukiaju asagmatai, Elí nuna puyatjak waitinum ayaumas ekemas jintanum niimak eketai jegauwai. Nunik jegá yaaktanum waya, nuwi aents batsatunum chichama etsegkauwai. Nuna antukag ashí aents aidauk senchi buutuidau.
Imatuidaun Elí antuk iniimak: “Nunash ¿wagka imatuinawa?” tau. Tusa tai suntag tupikaki jegauwa nunú waujus Elí pujamunum jeganta, ashí chichaman ujakui.
Tuja Elík noventa y ocho mijan ajamu asa múuntuch wainmamainchau wajas pujau.
Nuna jegantun chichajak: “Maaniamunum wekagun tupikakin yamai taajai”, tau. Tama Elí iniak: “¿Wajukawagmae tujash, uchuchih?” tau.
Tusa tama nii ayaak: “Filisteo suntag aidau, jutii aidautin depetamak, chicham umiktin agagbau egketunak atanjamkiagmae, nuigtu kuashat suntag aidaun ijinawagmae. Tuja amina uchigminashkam mai maawagmae”, tiuwai.
Elík shiig múuntuch kakaumainchau wajasu asa, chicham umiktin agagbaun Apajuí amasua nunak jukiagmae tusa ujakam, nuna antuk puyatuk sillanum eketu dakagá iyaak kuntujen akagak jakauwai. Elík Israel aents aidaunmak cuarenta mijan takasui.
Tuja Elí uchiji nuweshkam ejamtin uchigmatnak wajas pujau asa, filisteo aents aidau chicham umiktin agagbau egketun arcan jukiagmae, tuja amina aishjumnash maawagmae, nuigtushkam amina aishjumi apajish jakae tabaun antukui. Nunik puyatuk uchin najaima uchigmakui.
Nunik uchigmak jakauwai. Nunik eke jatsaig uchi uchigmitkau aidau chichajuinak: “Ishamkaipa, uchik aishmag uchigmakume”, tiajui. Tusa tamash nigka chichakchauwai, wagki jakau asa.
Untsu eke jatsuk uchiji daajin Icabod adaikauwai. Nunak: “Israel aents aidauk chicham umiktin atankimu asag yamaik shiig wainak juwakaje”, taku tawai. Nunak niina aishi jakau, tuja aishi apajishkam jakau asamtai, tiuwai.
Chicham umiktin egketun arcan filisteo aidau jukiag muja Eben-ézer tutaya nuni akaikiag ditá yaaktajin Ashdod ejegawajui.
Dutikawag ditá apajuímtaiji dakumka najanamu Dagón tutai aajakua nunú jegamjukbaunum awayawag, Dagónkan ayaunas ekentsajui.
Dutikawaju ai kashinia duwi kashikmasag Ashdodnumia aents aidau waya diikma, dita apajuímtaiji dakumka najanamu Dagón nagkima nugká ajiajam, chicham umiktin Apajuínu arca eketu emtin tepaun wainkajui. Dutika wainkag inanki jukiag yaunchuk aajakbaunmak ukukiajui.
Dutikawag tsawainak kashikmas nantakiag wayawag diikma, ataktushkam nagkima ajuajam tepaun wainkajui. Tujash ayatak iyajag tepachu, buuke akagak uweje aidauk kupinag, ima iyashig takamchau tepaun wainkajui.
Nuadui sacerdote Dagónkan emematin aidauk nunú jeganum wainakug, Dagónkan buuke kuntujejai kupinag batsamsauwa nunak najatsuk chikai nagkayin ainawai.
Tuja duwi pujus filisteo aents aidau yaakat Ashdodnum batsamin aidaunak Tuke Pujuu suwimkan suwak jata tumor tutain ajunjauwai. Antsag tikich yaakat nuwi ayaumas aushkam nunú jatai shiig senchi waituidau.
Imanik waituidau asag Ashdodnumia aents aidau chichainak: “Israel aents aidaun Apajuíjiya nunú iinak Dagón iina apajuímtaijiya nujai ijumag senchi suwimkan amase. Nuadui juju chicham umiktin agagbau Israel aents aidaun Apajuíjinua duka juwig jutiyaig amaitsui”, tuidau.
Nuna tuidau asag, filisteo apuji aidaun untsuka itantag iniinak: “¿Israel aents aidaun Apajuíjiya nuna chichame umiktin agagbau egketa dusha itugkattaji?” tuidau. Tama dita aimainak: “Yaakat Gadnum jukijum ejegatajum”, tiajui. Tusa tiajam ditashkam dutiksag juki ejegawajui.
Tujash dutika juki ejegawaju ai, yaakat Gadnumia aidaun Tuke Pujuu suwimka suwak imum ishamainun ajunjauwai. Dutikam múun aidauk, uchi aidauk, nuna utsumajag senchi waituidau.
Imaniagtai, chicham umiktin egkeamu arca Gadnum ejegamun filisteo aidau jukiag tikich yaakat Ecrón tutainum ejegawajui. Dutika ejegawagmatai nuwiya aents aidau untsumainak: “¡Jinatnume tusa Israel aents aidaun Apajuíjiya nuna chichame umiktin agagbau egketun arcan juki itagtamawaje!” wajaidau.
Gadnumia aents aidaun Apajuí suwimka suwak jata ishamainun ajunjae tabaun ashí tikich yaaktanmaya aidau antukajui. Nunikag filisteo apuji aidaun untsuka ijumag chichajuinak: “¡Juju chicham umiktin Israel aents aidaunu arcanum egkeamua nunú jukijum itaujum duka, tuwi au jukimugme dutiksagmek wamak awagkitajum! Wagki Apajuí ashí ijipawai taji”, tuidau.
Tusa imatuinak untsumainamuk nayaimpinmash antuegu. Tuja aents iwaku batsatuk imum amuam shiig senchi waituidau.
Filisteo aidau arcan jukiajua duka siete nantu dita nugken asauwai.
Nuwi aig sacerdote aidaun, anentaimas dekamin aidaujai iniasagtatus untsukag ijumjajui. Dutika iniinak: “¿Chicham umiktin arcanum egketa dusha itugkattaji? Tuja wajuk awagkittaji nunú titajum”, tuidau.
Tusa tama dita aimainak: “Chicham umiktin egketa nunú arca awakeakjumek, Apajuí tsagkugtugti tusajum waji anentag awetitajum. Nunú dutikajum atum jata achiimagjum waitiajum duka tsagagtatjume. Nunikjum duwi dekattagme wagkag suwimkanash Apajuísh amasaje nunú”, tiajui.
Tusa tiajam dita aimainak: “Tujash ¿ii pegkegchau takamsamunum kajegtamak suwimka amasai tusaish wajig sumainaitji?” tuidau. Tusa tiagtai sacerdote aidau aimainak: “Atumi apujum cinco aina dutiksagmek oro jukijum imumjai betek dakumkajum cinco najanatajum. Tuja nuigtu cinco katip dakumkajum dushakam orojai najanamu awetitajum, wagki atumek atumi apuji aina nujai jinuidau asajum.
Nuadui imum katipjai dakumkajum najanatajum, wagki nunú aidau iina nugken emestugbau asamtai. Dutik etsagjatajum Israel aents aidau Apajuíji. Dutikawagminish tsagkugtamag suwimkan amatsuk, atumi apajuímtaiji aina nunash tuja atumi nugke aidaunash agkan idaisachaintash”, tuidau.
Nuna tusag: “¿Wagkamek atumesh egiptunmaya aents aidau ditá apuji aidaujai antakchau asag, Israel aents aidaun jiija ishimain aig dutikchagtai, Apajuí suwimak susam waituinak jiija ishiakua numamtinush atagme?
“Duka nunitsuk makichik carreta yamajam najanatajum. Dutikajum atumdau jimag baka makichkish takamtikchatai yama petsaku aidau jukijum carretanum jigkajum ukuktajum, dutikakjum dita uchiji aidauk jujuki ukuktajum, dita wenak carretan japiki jukitnume.
Dutikajum nuadui chicham umiktin egkeamu arca jukijum carretanum juinia yantamen egkeatajum. Dutikajum atum Apajuí tsagkugtugti tusajum anentag susatin orojai najanamu aidau nuna yantamen chimpiatajum. Dutikawagmin nunú baka wenak carretan japiki juki wetinme.
“Tujash diyaku atajum baka aidaush nuna japikish itug wegagtig. Tuja Israel aentsu batsamtai yaakat Bet-shemesh iina nugke nagkatkamunum awa nuwi chicham umiktin agagbau egkeamu arca nuni weakuig, duwi dekattaji dekas Apajuíyap suwimkanak amasaje tusaja. Untsu baka uchiji batsata nuni japiki shimakuig, Apajuí suwimkechuapi shiig jatap aikagmawa, titatji” tuidau.
Tusa tiajam imatiksag betek umikajui. Nuadui jimag baka yama petsakun jukiag, daekai anawag carretanum jigkawajui. Untsu uchiji aidaunak baka egketai peejamunum egkeauwai.
Dutikawag arcan jukiag, imum dakumka najanamu aidaun, katip dakumka najanamu aidaujai carretanum chimpiawajui.
Dutikawagmatai baka aidau shimak carretan japiki juki, makichkish yaja wetsuk tutupit shinukmaikia yaakat Bet-shemesh wetainum wegajui. Nunik shimutai filisteo apuji aidaushkam pataetukag yaakat Bet-shemesh nagkatkamunum jegantajui.
Tuja Israel aents aidauk nunú yaaktanum batsamin aidau yaakat jegattak waken ditá ajajin trigon juwak yujaidau. Nunik yujaidau niimsatakama arca carretanum egkeamun baka japiki inimaidaun wainkajui. Nunik wainak shiig aneasajui.
Nuna dutikainatsaig Leví wegantu aidau arcanak jiiki jukiajui. Dutikainak tikich waji orojai najanamu aidaunashkam jiikiajui. Dutikawag nunú kaya shiig múun pujaunum patajajui. Tuja nunú tsawantin aents Bet-shemesh batsamin aidauk Tuke Pujuun emematuinak baka aidaun maawag nuna nejen ashí apeawajui. Dutikainak tikich kuntin aidaunashkam apeawajui.
Tuja filisteo aidaun apuji cinco aajakua duka nuna dutikaidaun diisag ukuinak nunú tsawantaik yaakat Ecrón waketjauwai.
Tuke Pujuu ii pegkegchau takasbaunum tsagkugtamjati tusa filisteo aidau imuman dakumak cinco orojai najadau aina nunak, dita yaaktaji aidau: Ashdod, Gaza, Ascalón, Gad, Ecrón aatus aajakua nuna daajin maki makichik najadau ainawai.
Tuja katip dakumka orojai najadau aidauk filisteon yaaktaji aidau peeja apakbau, nuigtu peejachbaujai ijumjam cinco aajakua dutiksaik najanamu aajakui. Tuja chicham umiktin egketun arcan kaya shiig múun pujaunum ekentsaju aina duka yamaikish nunú kajak Josué ajaji yaakat Bet-shemesh aajakua nuwi awai.
Nuna wainkaju asag chichainak: “¿Tuke Pujuu Apajuí pegkejam ashí senchigtina nuna emtinish yaki nigkish ayamjumakainta? Dekas Apajuí kajegtamak ijipawai tikich yaaktanum awemami”, tuidau.
Nuna tuidau asag Israel aents aidau yaakat Quiriat-jearim batsamin aidaun chichaman aatus akatmamtug akuptukajui: “Filisteo aents aidau chicham umiktin egketun arcan jukiajua nunak awagkiag itawaje. ¡Dutikawaju asamtai nunú taajum jukitajum!” tusa tiajui.
Tusa ujakajam Quiriat-jearimnumia aents aidau wejiag arcan juki itawajui. Dutikawag Abinadapa jee nainnum aajakua nuwi awayag, nuna kuitamkatnun Abinadapa uchiji Eleazaran etegkawag Tuke Pujuun segatiajui.
Arcan jukiag Quiriat-jearimnum ejegawajua duwi nagkamas Israel aents aidauk veinte mijanai Tuke Pujuun segainak buutú batsatu, shiwag waitkagmaina nuna agkanmitkagmati tusag.
Imaniagtai Samuel ditan chichajak: “Atum dekas Tuke Pujuu atumi anentaimijai emematkujum ima nigki umigkatag takugmek, ¡tikich nugkanmaya apajuímtai aina duka Astarté dakumka najanamua nujai utsagtajum! ¡Dutikajum ima Tuke Pujuu takagsatajum! ¡Nuniakjum ima nigki ememattajum! Dutikagmin nii filisteo waitkagmaina nunak agkanmitkagmawagtatui”, tiuwai.
Tusa tiajam Israel aents aidauk Baal dakumka najanamu aidaunak, Astarté dakumka najanamu aidaujaí ashí utsagkajui. Dutikawag ima Tuke Pujuunak emematuidau.
Nunik batsatun Samuel ditan chichajak: “Ashí Israel aents aidautijum yaakat Mispá ijunjatajum. Nunikagmin wi atumin pachisan Tuke Pujuun segattajime”, tiuwai.
Tusa tiajam nunú yaaktanum ashí ijunjajui. Nunikag wake besemag pujamujin iwainainak yumi shikikag Tuke Pujuun anentag suwinak ukajajui. Dutikawag yujumka yutsuk batsamas, Tuke Pujuu emtin pegkegchau takamsamujin etsegtumakajui. Tuja nunú nugkanum Samuel Israel aents aidaun utugchatjin epegtin wajasui. Nunik duwi nii takamujin nagkamauwai.
Israel aents aidau Mispá ijunag batsatui tabaun filisteo aidau dekawajui. Nunikag apu aidau dita suntaji aidaun yajuakag shimutkajui. Nuna dekawag Israel aents aidauk senchi ishamaidau.
Nuadui Samuelan chichajuinak: “¡Amek mijamtsuk Tuke Pujuu iina Apajuíji segaa pujuta, nii ayamjutpakti filisteo aidau amupakainum!” tuidau.
Tusa imatiagtai Samuel uwig tsakat aishmagkun juki takamchaun patai ashí apeak Tuke Pujuun emematiuwai. Nuna dutika Tuke Pujuun segauwai Israel aents aidau kuitamkata tusa. Tusa segam Tuke Pujuu ayu tiuwai.
Samuel uwig aishmag tsakatan maa nuna nejen ashí apeak pujai, filisteo aidauk Israel aents aidaun jetekagtatus jegajuawajui. Nuniagtai Tuke Pujuu ipamtan shiig senchi ajuntug uwakauwai. Dutikamtai Israel aents aidau filisteo aidaun depetuk amuku ainawai.
Dutikawag tikich aidau pisagmatai, Mispánmaya juwakiag pataetuk shima shimakua, amaigkag mai mainakua yaakat Bet-car tutaya nuna tsumujin jegawajui.
Tuja nunú ashí nagkaankamtai, Samuel makichik kaya múunta juki Mispá, Sen aatus awa nuna ejapeen apusauwai. Dutika nuna adaikauwai Eben-ézer. Nuna adayak chichaak: “Tuke Pujuuk yamaikish yaimpawai”, tiuwai.
Dutika depetkamu asag filisteo aidauk ataktu awagkig Israel aents aidau nugken waintuag waitkaschau ainawai. Tuja Samuel iwaku pujusmataig, Apajuík filisteo aidaunak tuké ijinajakui.
Nuadui Israel aentsu nugken filisteo aidau Ecrógnum nagkama Gatan nugke aajakua aatus jujukiu aina duka ataktu ditá nugke wajasui. Aatus Israel aents aidauk, filisteo aidau ditá nugken jujukiu aina nunak ataktu awagkiajui. Nuadui ditak amorreo aents aidaujaig maanitsuk agkan batsamajaku ainawai.
Tuja Samuelak Israel aents aidaun utugchatjin epegtin aajakua nunisag pujus jakauwai.
Nii pujus Israel aents aidau utugchatjin epegtak maki makichik mijadai yaakat Betel, Guilgal, Mispá aatus wekagajakui.
Nunik wekae wekaekawa nii pujutaijin yaakat Ramá waketujakui. Nunik nuwi pujus Israel aents aidaunak yaijakui. Tuja nuigtushkam nunú yaaktanum Tuke Pujuu emematku kuntin maa patai apetain altaran najanauwai.
Samuelak múuntuch wajasu asa, niina uchiji aidaun Israel aentsu apuji atinme tusa adaijauwai.
Niina uchiji iwai Joel, tuja nuwi patatkau Abías aajakua nujai yaakat Beersheban apuji aajaku ainawai.
Tujash ditá apaji Samuel shiig takasua nujai betekak takaschajui. Tikich aidaunak wait anentsuk ima ditanunak anenmamajaku ainawai. Nunin asagmatai aents aidauk suwimkan sujusainum tuidau asag kuichkin akijaku ainawai.
Nuniagtai Israel aentsu apuji múun aidau ashí ijunjag Samuel Ramá pujau asamtai, niijai chichastasag shimutkajui.
Nunik jegawag chichajuinak: “Amek yamaik múuntuch wajasume. Tuja amina uchijum aidaushkam ame shiig takasuitam nujai betekak takainatsui. Nuniau asamtai ¡tikich aents aidau apugtin aina nujai betek iina apuji atin, ame adaikata!” tiajui.
Tujash nunú Samuelan shiig awagmakchauwai. Nuadui nuna pachis nii Tuke Pujuu segauwai.
Tusa segam Tuke Pujuu niina chichajak: “Dita wajina segapagtatua duka betek umigkata. Nunak amina dakitjamak tujamainatsui, ¡wi dita apuji atinun etegkeag duwi mina dakitjuinak tuinawai!
Yamai amina tujamaina antsag wi ditan egiptunmayan jiijuitag duwi nagkamas yamaikish minak tuke tujutin ainawai. Aanidau asag wainka apajuímtai aidaun emematuinak minak kajimatjukiaje.
¡Nuadui amina segapaina duka umigkata! Untsu ditá apuji atata dusha ditajaish wajuk takastigki nunú shiig ujakta”, tiuwai.
Tusa tima nuna imatiksag Samuel ditan ujakui.
Dutika chichajak: “Atumi apujum atin sumajum duka juna dutikattawai: Atumi uchijum aidaun yajuak carronum yujas maaniatin aidaun, caballonum entsamak yujas maaniatin aidaun, tuja niina kuitamkagtin aidaun, aatus akanjattawai.
Dutikak nuigtushkam mil suntag aidaun apuji agtinun, nuigtu cincuenta suntag aidaun apuji agtinnashkam adaijattawai. Tuja tikich aidaunak ajaka ajakbau emaktinai. Untsu tikich aidauk nunú apu yuwatnun ajakan juu agtinai. Untsu tikich aidauk apu carroji maanitai aidaun najanin agtinai.
“Tuja atumi nawanjum aidaunashkam niina inake emaktinai. Dutikam kugkuin aidaun najanin, yujumka inajin, pagka najanin agtinai.
Tuja nuigtushkam nugka pegkeg aidaun yajuak ashí niinu emaktatui. Dutikak uva ajakbau, olivo ajakbaujai atumdau shiig pegkeg aina nunashkam niinu emaktatui. Nuna yajuak niijai atueka takatai aidaun tinamkattawai.
Tuja atumdau ajak juukbau aidaunashkam, uva juukbau aidaujai ujumak akanak juki niijai atueka takataiji aidaun, suntaja apuji aidaujai tinamtinai.
Tuja nuigtushkam atumi tsakatke aishmag aidaun, nuwa aidaun, buey aidaun, burro aidaun atanjamag niinu emak takamtiktinai.
Nuigtushkam atumi tagkujum aidaun akanak yajutjamkatnai. Atumshakam niina inake atatjume.
Atum apu etegkamua nunú imatika waitkagmainakui chichagminish, Tuke Pujuuk antugtamkashtatui”, tusa ujakui.
Tusa ujamashkam aents aidauk dekaskeapi tutsuk aimainak: “Iik duka puyatjatsji, ayatak apugtin atag tusa wakegaji.
Tikich aents aidau apugtin aina nujai betek agmi taji. Nunú iina apuji etegkamu asa, iina nugken inamak iina shiwaaji aidaujai maaniamunmash nii chichamjutpakti, taji”, tuidau.
Tusa tiagtai nuna ashí antujuk imatiksag Samuel Tuke Pujuun ujakui.
Tusa ujakam Tuke Pujuu ayaak: “¡Dita sumamua duka ayu tusam apu adaitukta!” tiuwai. Tusa tima Samuel Israel aents aidaun chichajak: “¡Maki makichik atumi yaaktagmin waketjatajum!” tusa ishiakui.
Makichik aents Quish daagtin Abiela uchiji, Zerora tijaji Benjamín wegantunmaya aajakui. Niina apajin apachjig Afíah uchiji Becorat aajakui. Quishak eme anentsa diitai aajakui.
Niina uchiji datsa makichik yantsaptin shiijam Saúl daagtin aajakui. Tuja nii shiijam aajakua imanuk tikichik Israel aentsuk makichkish atsujakui, nuigtush niina esantijai betekak tikichik atsujakui.
Tuja makichik tsawantai Quisha burroji aidau megkaejauwai. Nunikmatai niina uchiji Saúlan chichajak: “Makichik inak juki weme, burro megkaeja nunú egakta”, tiuwai.
Tusa tima Saúl inaka juki burro egak Efraígka nugken mujanum weuwai. Nunik jegauwai Salisá nugkanum; tujash burronak wainkachui. Nuwi nagkaemaki weuwai Saalim nugkanum, nunik Benjamígka nugkenishkam jegauwai, tujash burro megkaejaunak wainkachui.
Nunik wainkacha ukuak Suf nugkanum jegaa inakan chichajak: “Wakitkimi mina apajuk burro megkaeja nuna nagkaesaus iina puyatjutpatai”, tiuwai.
Tusa tama nunú inak ayaak: “Juju yaakta juwi makichik aents Apajuí chichame etsejin pujawai, nunak nii tibau betek uminu asamtai, ashí aents aidau eme anentus diin ainawai. Nunú jegajua iniasmi, tuwig burrosh batsatua nuna ujapakchaintash”, tau.
Tusa tama Saúl ayaak: “Ayu untsu wemi, ¿tujash nii iniakuish wajig susatji? Makichik pagkesh nii sumainuk shiig atsugtamji”, tau.
Tusa tutai inak ayaak: “Wi takakjai plata piipichin, nunú Apajuí chichame etsejin suwaku dekajuami, burrosh itug batsatuaki nuna ujapakti”, tau.
(Initaikik makichik Israel aentskesh Apajuín inias dekatag takug: “Aents anentaimas ejenun iniasan dekatjai” tujaku ainawai. Nunak yamai ii profeta taji nuna taku tujaku ainawai.)
Tusa tutai, ayu wemi tusa mai juwakiag yaaktanum Apajuí chichame etsejin pujamunum weajui.
Nunik yaakat jegattak wekama nuwauch aidau yumi shikiktatus shimuidaun igkugkag iniinak: “¿Aents anentaimas dekamnush juwig puja?” tuidau.
Tutai ditá ainak: “Ehe, tujash imau yaakta nagkaiki pujawai. Wamak wejitajum, kuntinu maa, Apajuí emematak nainnum apeatatus yamai yaaktanum wakame.
Nuwi yujumka yuwatatus eke weatsaig wejitajum. Wagki Apajuí emematku kuntin maamua nuna nii jegaa Apajuí segamtai yuwami tusa aents aidau dakainawai. Nuadui wamak wetajum, nuniakjum igkugtatjume”, tiajui.
Tusa tiajam ditashkam yaaktanum shiyakajui. Nunik jegattak wenai, Samuelchakam kuntinu maa apeatatus wegak dita shimamunmanini jiinki minaun wainkajui.
Tuja Saúl kashinia duwi jegatin ai Tuke Pujuu Samuelan ujaak:
“Kashin, yamai etsa eketa juniai Benjamígka nugkenian makichik aentsun awetittajame, nunú mina aentsug Israel aents aina nuna apuji atin asamtai. Ame aceiteyai buuken nijaktatme. Nii mina aentsug Israel aents aidaun filisteo aidau waitkaina nuna ayamjuk agkanmitkattawai, wagki dita waituinak mina segatuinamunak wi antugkau asamtai”, tiuwai.
Nuadui Samuel Saúlan wainkamtai, Tuke Pujuu chichajak: “Wi makichik aentsu pachisan amina timajam duka anuwai. Anú mina aentsug Israel aents aina nuna apuji atatui”, tiuwai.
Nuniai Saúl Samuelan jegantun chichajak: “¿Tuwi awa anentaimas dekamnu jeesh? nunú minash wait aneasam inaktugsata”, tau.
Tusa tama nii ayaak: “Witjai anentaimas dekamnunuk. Wegajai Apajuí jee pegkegmanum, awi wijai yujumak yuwata. Tuja ame waji dekaatag tusa wakegame nunak kashin kashikmasan ujaktagme, dutikamtai duwi wakitkita.
Tuja burrojum megkagag kampatum tsawan wega duka puyatjukaipa, nunak wainkaje. Tuja nuigtushkam Israel aents aidaun nugken waji pegkeg ayá duka ashí aminu nuigtu amina pataiminujai atatui”, tiuwai.
Tusa tama Saúl ayaak: “¡Tujash wika tikich Israel aents wegantu kuashat aina imanchau Benjamín wegantunmaya ujumchik aina nuwiyayaitjai! Nuigtushkam Benjamín wegantu aina nunú ashí ijumjamash mina pataajuk tiki wainkauch ainawai. ¿Nunin aish wagka minash dusha tujutme?” tiuwai.
Tusa timatai, Samuel Saúlan niina inakejai juki yujumak yuwaku ijuntainum awayauwai. Dutika treinta aents eme anentsa diitai aidau pekagbaun nagkaesau dekas shiig pegkegnum ekentsauwai.
Dutika Samuel yujumka inagnun chichajak: “Wi neje amaakun juka akanka ukukta timajam nunú itaata”, tiuwai.
Tusa tima ayu tusa kuntinu bakuin juki Samuelan ekettsauwai. Dutikamtai Samuel Saúlan chichajak: “Wi aents aidaun ipau asan, ditajai ijunag yuwati tusan anna akankan amina ukugkimjame, anú yuwata”, tiuwai. Tusa tima nunú tsawanta duwi Saúl Samueljai jimagtuk yuwawajui.
Nunikag Apajuí jee pegkegmanum batsatu juwakiag, Samuela jeen yaakat jegamtai, Saúl kanagtinun jega tuntupen pegakan umigkajui.
Dutikam nuwi kanajui. Nunikmatai kashinia duwi Samuel Saúl yakí pujaun untsuka chichajak: “Nantakim wakitkita”, tau. Tusa tima nantaki wetatus uminas Samueljai agá jiinkiajui.
Nunikag yaakta ukukiag Samuel Saúlan chichajak: “Inakem amejai wekaga nunú emtikam awemata. Untsu amek machik ukuunum juwakta, nunikamin Apajuí tujutma nuna ujaktagme”, tiuwai.
Samuel aceite juki Saúla buuken nijakui. Dutika yapinum kugkuak aatus tiuwai: “Tuke Pujuu amina Israel aents aidaun apuji ati tusa yamai etegtamae. Ame pujusam inamkum shiwag waitkaina nunú agkanmitkattame. Tuja amina Apajuí etegtama duka juju aidau wainkum dekaskeapi titatme.
Tuja yamai weakum Benjamígka nugken yaakat Selsah Raquel ukusbaunum jegantatak, jimag aents minidau igkugtatme. Nunú inimpak: ‘¿Burro megkaejamtai egaku wemaum dusha wainkaumek? Amina apak burronak puyatjichmae, amina ima senchi puyatjupame, nuniak mina uchijush inakjaish wajukawagmaki tusa dekatatus iniimak wekaemae’, tujamiagtatui.
Dutikawagmin kumpamjamawag jimag pagkan amainakuig dakittsuk jukita.
“Nunika wea weakum, yaakat Guibeá Apajuínu tutainum filisteo suntag aidau batsamtai awa nuwi jegattame. Nunika jegakmam wainkattame aents kantamin aidau: pandero aidaun, arpa aidaun awatkiag, pigkui aidaun umpukmaikia, nuna ukujin profeta aidau Apajuí jee pegkegma nuwiya jiinjag Apajuí tibaun etsegkamaikia akagaidau wainkattame.
“Nuniamin Tuke Pujuu Wakani amina wainjamattawai, nuniakui profeta chichagtata nujai betek ameshkam chichattame. Duwi nagkamas amina pujutjumek yapajinattawai.
Tuja nunú ashí uminkamtai, ame waji takasta tame nunú dutikata. Apajuí aminak yaimpaktatui.
“Tuja amek emkam yaakat Guilgal wetá. Nunikam awi siete tsawan dakagmin wi tattajai. Nunikan Apajuí daajin kuntinu maan nuna nejen ashí apeakun, nuigtu agkan pujutan Apajuí amastí tusan niina anentag susattajai. Dutikan duwi ujaktatjame ame wajuk takastatme nuna”, tiuwai.
Tusa tima nunú tsawantaik Samuel tibauk imanisag uminkauwai. Nuadui Saúl Samuelan kumpama ukuak weuwai. Aatus Apajuí Saúla pujutjin yapagtuauwai.
Nunik Saúl niina inakejai yaakat Guibeá jegawajui. Nunik jegattaman profeta aidau untsumkiag jiinjajui Saúlan igkuinak. Nuninai Apajuí Wakani Saúlan egkemtujui. Dutikam niishkam profeta aidaujai betek wajasui.
Nuniagtai yaunchuk Saúla wainin aidau pempeentunikiag tudayinak: “¿Quisha uchijish wagka aniawa? ¿Tuja au profeta aina dusha tuwiya jiinjae? ¡Tsuwah, Saúlash profeta wajasu diyajai!” tuidau.
Tiagtai nuwiya makichik chichaak: “¿Yana jintintai ainawa aush?” tau. Nuna aatus tiaju asagmatai, nuwiya chicham jiinak: “¡Saúlchakam profeta wajase!” tibau juwakui.
Nuna nunik nagkaanak Saúl niina inakejai nuwi nagkaemaki, we wenakua Apajuí emematku kuntin maa apetai nain aajakua nuwi wakauwai.
Nunikmatai niina apaji yachi Saúlan niina inakejai iniak: “¿Tuu wemaijume?” tau. Tusa iniam Saúl ayaak: “Burro megkaejamtai egaku wemaiji. Nunika wainkacha Samuel pujamunum wemaiji”, tau.
Tusa tama Saúla apaji yachi niina ayaak: “¿Samuelash wajinjutpame? nunú minash wait aneasam ujatkata”, tau.
Tutai Saúl niina apaji yachin ayaak: “Burro aidau megkaejaunak wainkaje, tusa ujapakmae”, tiuwai. Tujash Samuel niina chichajak: “Ame Israel aents aidaun apuji atatme”, tusa tibaunak ujakchauwai.
Duwi pujus Samuel Israel aents aidaun untsuka, yaakat Mispá ijumjauwai, Tuke Pujuu emematiagmi tusa.
Dutika ijumag chichajak: “Tuke Pujuu Israel aents aidaun Apajuíjiya nunú chichaak: ‘Atum Israel aents aidautijum Egipto nugkanum batsamsajum waitkam batsatutigmin wi jiijan agkanmitkawabiajime.
Tuja wi atumi Apajuíjum asan yayajim duka dekayaitkujum, mina idaitakjum iish apugtin amí tusajum sumagme. Tujash nunak puyatjatsjai. Atum sumajum nunak betek umiktatjai, nuadui mina emtijui maki makichik wegantu ainajum duka ashí ijunjatajum’ tusa Tuke Pujuu tujamui”, tiuwai.
Tusa tiajam maki makichik wegantu aidau ashí ijunjauwai. Nunikmatai Samuel kaya juki yana daajig jiinkiti tusa diyam Benjamín wegantunmaya jiinkiuwai.
Nunikmatai Benjamígkan patayi aina nuwiyash yana daajig jiinkit tusa dekapsauwai. Dutika diyam Matrí patayinia jiinkiuwai. Nunikmatai ataktu awagkiag dekapsajui, dutikam Saúla daaji jiinkiuwai. Nunikmatai Saúlan wainkatakama emegkakajui.
Nunikmatai Tuke Pujuun iniasajui Saúlash juwig puja tusa. Tusa iniam Tuke Pujuu ayaak: “Waji ijumjamu aina nuwi uumak pujawai”, tiuwai.
Tusa timatai uumak pujaun jukitatus shimutkajui. Dutika jukim Israel aents aidau ijunag batsatbaunum wegajui. Nunik jegamtai diikma tikich niina nagkaekauk esagmak atsaun wainkajui.
Nunikmatai Samuel Israel aents aidaun ashí ijumag chichajak: “¡Tuke Pujuu juna atumi apuji atinun etegka nunú ashí diistajum! ¡Niijai betek amainuk tikichik Israel aentsuk atsawai!” tiuwai. Tusa timatai dita shiig aneas aimainak: “¡Nii iina apujig ati tusa wakegaji!” tuidau.
Tusa tiagmatai, Samuel apu takatjish wajuk atatua nuna pachis Israel aents aidaun ujakui. Nuna ujaka papiinum agag juki Apajuí jee pegkegmanum awayauwai. Dutika nuadui ashí aents aidaun jemin waketjatajum tusa ishiakui.
Dutikamtai Saúlchakam yaakat Guibeánum niina jeen wakitkiuwai. Nunik wetai Apajuí niina uyuntsatnun ujumak aents wajiu aidaun etegtujui.
Nunik wematai aents pegkegchau aidau chichaman patatuinak: “¡Aush annush iinash ayamjutpaktatuak!”, tusa tuidau asag apu wajasmataish makichik wajinakesh susachajui. Dutikamashkam Saúlak nuna chichamjutan dakitak idaisauwai.
Galaad nugkanum yaakat Jabes aajakua nuna jetektatus amonita aents aidaun apuji Nahas aajakua nunú shiig uminas suntaja yajuak weuwai. Nuna dekawag nuwiya aents aidau Nahasan chichama akuptuinak: “Jutijaig maaniawaipa, ayatak chicham umikmi, nunika amina inakem agmi taji” tuidau.
Tusa tiagmatai Nahas ditan ayaak: “Ayu, untsu chicham umikmi takugminig, wi atumi jii untsuja nuna ashí ukuitjatjime. Dutika ai atum Israel aents aidautijum dushiktai datsan juwakminjum”, tiuwai.
Tusa timatai Jabesnumia apu aidau chichainak: “Kame siete tsawan sukagtusta, tikich Israel aents aidau batsata nunú chicham akuptuka dekanati. Untsu iina yaimpamain atsakuig, ame tame duke ati”, tuidau.
Nuna tusa chichama etsejin aidaun yaakat Guibeánum Saúl pujujakua nuwi ishiakui. Dutikam jegawag Nahas tibaunak imatiksag nuwiya aents aidaun ujakui. Nuna antukag kajekag buutiajui.
Nuninai Saúl niina ajajinia buey aidaun yajuak minikma buutuidaun antuk iniimak: “¿Wagka imatuinawa? ¿Wagka buutuinawa?” Tutai: “Jabesnumia aents aidau kaunawag chichama etsegkamtai nuna antukag buutuinawai”, tuidau.
Tiagtai Saúl nuna antak wajai, Apajuí Wakani niina egkemtujui, dutikam shiig senchi kajekui.
Nunik jimag bueyen achika juki tsupig mauwai. Dutika nunú aents yujaun tinamak Israel aents aidau batsatbaunum ashí ishiakui. Dutika ishimak juju etsegkatajum tusa chichama etsejin aidaun akateak: “Aents wijai, tuja Samueljai ijunag maanitan dakituidauk, tagkuji buey aidauk jutiksaik tsupija ijitam agtinme”, tiuwai. Tusa timatai nuna antukag Israel aents aidauk shiig senchi ishamkajui. Nuninak Saúljai atuniktatus makichik aents amaina numamtuk jiinjajui.
Nunik shiyakag ijunjajui yaakat Bézec. Nunikmatai Saúl dekapajui, dutikam Israel aents aidauk trescientos mil aents ijunjauwai. Tuja Judá wegantunmaya aidau treinta mil aents ijunjauwai.
Nunik ijunjamtai Saúl chichama etsejin aidaun chichajak: “Waketjajum Jabesnumia aents aidau ujaktajum, kashin etsa tajimai agkanmitkawagtatjai”, tiuwai. Tusa tima jegawag Jabesnumia aents aidaun nuna ashí ujakajui. Nuna antukag shiig aneasajui.
Nunikag Nahas ujaktajum tusa chichama etsejin aidaun akuptuinak: “Kashin ame wakegamu umikta tusa minittaji”, tiajui.
Tuja kashinia duwi Saúl niina suntaji aidaun akanag kampatum ijumjauwai. Dutika eke etsa jiintsaig shimutuk shiwag amonita aents aidau batsatbaunum jegawajui. Nunikag mai mainakua etsan tajipiajui. Dutika amuam iwaku juwaku aidauk maki makichik pisaja megkaejauwai.
Nunikagmatai nuwi aents yujau aidau Samuelan chichajuinak: “¡Israel aents aidau Saúlak iina apujig amaitsui tusa tiagma duka kajegmi!” tiajui. Tuidau asag, nunú aents aidauk idaisatajum ii kajegmi tusa sumaidau.
Tusa tiagtai Saúl chichaak: “Yamai tsawanta duik makichik aentskesh jakashtatui, wagki Tuke Pujuu yamai Israel aents aidaun ayamjuku asamtai”, tiuwai.
Tusa timatai Samuel ashí aents aidaun chichajak: “Yaakat Guilgalnum shiyakagmi, awi Saúl apu wajas inabaun nagkamati”, tiuwai.
Timatai aents aidauk ashí yaakat Guilgal shiyakajui. Nuwi jegawag Apajuí emtin Saúlan apu adaikajui, dutika chichainak: “¡Saúlai iina apujig!” tuidau. Nuna ashí umikag nuadui agkan maanitsuk pujustinun Tuke Pujuu amastí tusag kuntinu maa apeenak Tuke Pujuun emamatiajui. Nuadui Saúl Israel aents aidaujai ashí ijunag shiig aneasajui.
Nunú nagkaemakmatai Samuel ashí Israel aents aidau antamunum chichaak: “Antuktajum nijah, wika atum aidautijum segatbaunak ashí umigkajime. Dutikau asan atumi apujinash adaitukjime.
Nuadui yamai nagkamsag juju apu atuminig inamjattawai. Tuja wika yamaik múuntuch intashi puju wajasjai. Atumek dekagme mina uchig aidau atumjai batsatainawai. “Wika datsauch asanuk atumi yayaakun taka takakuan yamai tsawantan ejejai.
Nuadui wisha wajuk atumjaish takasja nunú namputchawame wi atumdau buey aidaunakesh, nuniachkunush atumi burrojum aidaunakesh atankimu akugmek, tuja tikichnakesh waitkasu akuig tujuttajum. Tuja chichama iwagtujati tusagmekesh akigkau akugmeshkam, yamai Tuke Pujuu emtin, juju apu Apajuí etegkamua nuna emtinchakam tujuttajum. Nunú tujutiagmin nuna akikmaktajai”, tiuwai.
Tusa tutai dita aimainak: “Amek makichkish kasagkagtukchauwaitme, nuigtush tsanujatjachuitme, nuigtush chichama iwagtugtagme tusamkesh makichkish kuichkik segajatchauwaitme”, tiajui.
Tusa tiagtai Samuel chichaak: “Tuke Pujuu emtinish, tuja apu aina nuna emtinish mina utugchatjuk makichkish ejetugchaugme”, tiuwai. Tusa tutai ditá ainak: “Ame tame duka dekaske”, tuidau.
Tusa tiagmatai Samuel Israel aents aidaun chichajak: “Atumi apachjum aidau Egipto nugkanum waitkam batsatun, jiija yajuak, juju nugka juwi ikaunmati tusa Tuke Pujuu Moisésan Aarógjai awetiuwai.
“Atumi apachjum aajaku aina nunú Jacob niina uchiji wegantu aidaujai Egipto nugkanum shiyakag batsatun, nuwiya aents waitkasu ainawai. Imatika waitkainam Tuke Pujuu yaimpakti tusag segajaku ainawai. Nuna antujuk Tuke Pujuu Moisésan Aarógjai awetiuwai. Dutikam iina apachji aidaun jiija yajuak juju nugka juwi ikaunmauwai.
“Dutika ikaunmam batsamsash ima Tuke Pujuu dita Apajuíjinak umigtsuk kajimatkiu ainawai. Nunidau asagmatai dita shiwaaji aidau depetkatnume tusa Tuke Pujuu timatai, Hasornumia suntag aidaun apuji Sísara aajakua nunú niina suntaji aidaujai depetuk amukajui. Tuja nuigtushkam filisteo aidau, moabnumia aents aidau aatus ditanak depetuk amuku ainawai.
“Dutika depetkam wajantag nuadui Apajuín adeajag segainak: ‘Dekas iik Baal dakumkamu Astartéjai emematku tunamagji’, tiu ainawai. Nuna tusag iina shiwaaji waitkagmaina nuna ayamjutpakti tusa Tuke Pujuun segainak: ‘Ame ayamkagtukaminig, ima amek emematiagmi taji’ tiajui.
“Nuna antujuk Tuke Pujuu Jerubaalan Barakan, Jefté aajakua nuna, tuja minashkam aatus awetugmauwai, atumin shiwaajum aidau waitkagmaina nuna ayamjutpakti tusa. Aatus iina apachji aajaku aina duka dita ayamjukam shiig batsamsau ainawai. Tuja yamai atumshakam kuashat tsawantai atumi shiwaajum waitkascham shiig batsatjume.
“Tujash atumek amonita aidaun apuji Nahas aajakua nunú jetepaktag tabau antukjum, iish apugtin amí, nunú iinash yaimpakti tusajum, Tuke Pujuu atumi Apajuíjiya nunú dekayaitkujum sumakmaijume.
“Nuadui atum apu sumakbaujum duka jujuwai. Juna Tuke Pujuu atum sumakbaun amasaje.
Nuadui atumek atumi apujijai yamai juju umiktatjume: Tuke Pujuu eme anentsajum nigki ememattajum, dutikakjum nii tabau umiktajum. Nii dutikata tujabau takastajum, tuja nii wakegamu umigkujum pujustajum. Nunú dutikakjum shiig pujustatjume.
Untsu nii umiktajum tabau umitsuk idaijuminig, Tuke Pujuu atumnak atumi apugmijai suwimkan amastatjume.
“Nuniau asamtai titu batsamsatajum, Tuke Pujuu atum aidautigmin wainchatai aidaun iwaintugmakagtata nunú wainkamnujum.
Tuja yamai tsawan aina duka trigo juut asamtai, yumi yutatsu nunú wainjume. Nunik aun wi Tuke Pujuu sega ai, nii ipa ipamtajai yumin yutumtijattawai. Dutikamtai atum aidautijum apu sumakujum duka Tuke Pujuu diismak pegkegchau dutikaujum nunú dekattagme”, tiuwai.
Nuna tusa inagnamuik Samuel Tuke Pujuu segauwai. Dutikamuik Tuke Pujuu ipamtan yumijai ajunjauwai. Dutikamtai ashí aents aidauk Tuke Pujuun Samueljai ishamkajui.
Nuadui aents aidau Samuelan chichajuinak: “Amina aentsjum aidauti pachijattsam Tuke Pujuu amina Apajuíjum segata, wagki jinawaig tusa ishamaji. Iik apu sumá yujasa nuni senchi iina tudauji ikauntumakji”, tuidau.
Imatiagtai Samuel ditan chichajak: “Ishamkaigpa, Tuke Pujuuk mantamachagtatui. Dekaske atum pegkegchau takasujum duka. Tujash nuniku akugmesh Tuke Pujuuwaig kanakaigpa. Duka nunitsuk ima nigki atumi anentaimijai ememattajum.
Tuja tikich apajuímtai aina nunú atumi ayamjutpak uwemtijamainchau aina nuninuk yujagsaigpa. Duka wainak ainawai.
“Atum aidautijum ima nigki eme anentsajum emematjuminig atumnakek idaitamsashtatui, wagki niig mina aentsug atinme tusa etegtamjau asa.
“Untsu wika atumnak mijattsuk Tuke Pujuun segattatjime, nuna dutikashkunuk pegkegchaun takakun nunimainaitjai. Nuigtushkam aents pegkeg atinme tusan jintintuattajime. Duka juju ainawai:
“Atumek ima Tuke Pujuuwa duke ajantusjum diitajum, dutikakjum nii umigkujum dekaskenum atumi anentaimijai ememattajum. Tuja Apajuí atumi yaimpak kuashat dutikauwa nunú aneaku atajum.
Untsu pegkegchau takat aidau idaitsuk duke pujugkugmek, atumek atumi apugmijaí ijina utsam atatjume”, tiuwai.
Saúl apu wajas Israel aents aidaunum inabaun nagkamauwa nunak tsakaja pujus nagkamauwai. Nunik apu wajas inamak ujumak mijan pujau,
makichik tsawantai tres mil suntag Israel aents aidaun etegjauwai. Nuwiya dos mil suntag niijai Betelnum jegattak mujanum yaakat Micmas juwakajui. Nuninai tikich aidauk Benjamígka nugken yaakat Guibeá Jonatágjai juwakajui. Untsu tikich aidaunak jemin waketjatajum tusa Saúl ishiakui.
Tuja suntag filisteo aidau ditá nugken Guibeánum batsatunak, Jonatán niina suntajijai amukui. Dutika amuke tabaun tikich filisteo aidau dekawajui. Tuja Saúlchakam dekauwai. Nunik inamjauwai Israel aents aina nuna nugken ashí uwija kachujin umpuagtinme, nuna antukag umintsagmatai maaniawagmi tusa.
Tuja Guibeánum suntag batsatunak Saúl amuke, dutikamtai filisteo aidau Israel aents aidaun kajegkaje tabaun ashí Israel aents aidau dekawajui. Nuadui suntag aidau yaakat Guilgalnum Saúljai ijunjajui.
Nuninai filisteo aidaushkam Israel aents aidaujai maaniawagtatus ijunjajui. Tuja filisteo aidaunuk treinta mil carro maanitai aidau, seis mil suntag caballonum maanitan yacha aidau, nuigtu dawenum yujas maanitan yacha aidau aatus nayantsa kamatkajijai betek tumain aajakui. Imaanik ijunag shiyakag yaakat Bet-avén jegawag, nujai niinis yaakat Micmas aakmajag batsamsajui.
Ibau kuashat jetenam ishamainak Israel aents aidauk waa aidaunum, japagau initak aidaunum, kaya pagkaku aidaunum, nugka taimu aidaunum, yumigmat taimu aidaunum uumjajui.
Nuninai nuigtushkam kuashat aents pisajag, Jordágkan katitkag Gad nugkanum, tuja Galaad nugkanmashkam shiyakajui. Untsu Saúlak yaakat Guilgalnum juwakui. Nunikmatai suntag niijai yujauk ishamainak senchi kujaidau.
Tuja Saúlak nuwi pujus siete tsawan Samuelan dakasui, imaan tsawan dakagsattame tibau asa. Samuel tachatai daka daka aents aidauk wakettan nagkamaidau.
Nuniagtai Saúl chichaak: “Apajuí daajin kuntin maa nuna neje ashí apeatnuwe nunú, tuja agkan pujutan Apajuí amastí tusa anentag susatnuwe nujai itagtuatajum”, tiuwai. Tusa timatai juki ejetuam nii nuna maa apeak Apajuín emematiuwai.
Nuna dutika inagnai Samuel tauwai. Nunik taamtai Saúl jiintukiuwai igkug kumpamatatus.
Tujash Samuelak eke Saúlan kumpamtsuk chichajak: “¿Wagka amesh dutikata tichamaitkumesh, kuntin maamesh apeaume?” tau. Tusa tama Saúl ayaak: “Ame taatin tsawan nagkaemaki wetai aents aidau waketuinakui, tuja nuigtushkam filisteo aidau Micmas jutijai maaniatatus batsatu asamtai,
eke wi Tuke Pujuun segan umintsaig, filisteo aidau kauna jetepakchajaintash tusan, kuntinu maan nuna nejen ashí apeakun Tuke Pujuu ememattajai tusan jutikajai”, tiuwai.
Tusa timatai Samuel ayaak: “Ame aikaum duka makichkish dutikmainchau aikaume. ¡Tuke Pujuu amina Apajuíjum dutikata tujamauwa nunú betek umikaminig, Israel aents aidaun apuji tuke atin ati tusa Tuke Pujuu tujamain awajtamkae!
Tujash yamaik ame apu wajasa inabaugmek tuke achattawai. Yamaik Tuke Pujuu nii wakegamun betek umiaun makichik etegkattawai. Dutika Israel aents aidaun apuji ati tusa adaikattawai, wagki amek Tuke Pujuu tujabau umigkachume”, tiuwai.
Nuna tusa ukuak Guilgal pujau jiinki weuwai. Nunikmatai suntag nuwi juwakaju aidauk Saúljai shiyakajui, filisteo aidaujai igkunia maaniawagtatus. Guilgalnumia shiyakag Benjamígka nugken yaakat Guibeá jegawajui. Nunik jegawag nuwi Saúl seiscientos suntajan ijumjauwai.
Dutika Saúlak niina uchiji Jonatágjai, nuigtu suntag niijai yujau aidaujai aatus filisteo aidauk Micmas batsatai, ditak yaakaat Guibeánum Benjamígka nugken juwakajui.
Nuwi batsatai filisteo aents maanitan yacha emak shimin kampatum akanka ijumjamu aidau, dita batsatbaunmaya makichik eemak wegak tikich aidaun yajuakui. Nunik yaakat Ofránmanini Shual aajakua nuna nugkeen shiyakajui.
Untsu tikich aidauk yaakat Bet-horón aajakua nuni shiyakajui. Nuniagtai kampatuma nunú Seboíma mujajin uwegshunum shiyakajui.
Tuja Israel aents aidauk makichik aentskesh nagki aidaun jiju hierrojai najannuk atsujakui, wagki filisteo aidau dekainayatak jintintuachbau asag. Nunak jintintuachajui wagki unuimajag puyajan, nagkin aatus najankag jutijai maaniawainum tuidau asag.
Nuadui Israel aents aidauk kuchii, jacha, azadón, pico aidau etsakmainkesh atsugbau asag filisteo aents aidaun segajaku ainawai.
Dutika segam nunú etsakeamunum jimag kuichkin akikmajaku ainawai. Tuja jacha etsakeamunmak, jiju etsaktai aguijada aidau iwagbaujai makichik kuichkin segajaku ainawai.
Nuadui suntag aidau Saúlan Jonatágjai uyunajaku aina duka puyaajinchau, nagkigtinchau aajaku ainawai. Untsu ima Saúlak Jonatágjai takaku aajaku ainawai.
Nuninai filisteo aidauk Israel aents aidaun yaakat Micmasnumanini shimutkajui.
Makichik tsawantai Saúla uchiji Jonatán nii maaniaku jutaijin niina kumpaji takujus wekagajakua nuna chichajak: “Namak katitka suntag filisteo aidau batsata nunú jetekmi”, tiuwai. Tusa weakush niina apajinak ujakchauwai.
Niina apaji Saúlak Gabaanum yaakat Migrón aajakua nuwi munchi ayaunum nuna wakentin niina suntaji seiscientos aidaujai batsatai nunikui.
Tuja makichik sacerdote yaakat Silónum pujus Tuke Pujuun umijujakua dushakam Saúljai pujau. Nuna daajig Ahías aajakui. Nunú sacerdote nugkutai lino apagbau efod tutain takujakui. Tuja Ahíasak Icabotan yachi Ahitub aajakua nuna uchiji aajakui. Untsu niina apachjig Elí uchiji Finees aajakui. Tikich Israel aents aidaushkam Jonatán niina kumpajijai webaunak dekachaju ainawai.
Jonatágkak niina kumpajijai filisteo aidau batsatbaunum jegatatus wedau. Dita shimamunmanini jimag kaya múun Bosés daagtin Senéjai aajakui.
Nuwi wesag Jonatán niina kumpajin, chichajak: “Weajai au nagkaiki atú amainia awi aents pegkegchaun takau aidau batsata nunú jegajua Tuke Pujuu yaimpasmatai maaniami, wagki kuashat akuish, nuniachkuish ujumchik akuish, iik Tuke Pujuu yaimpasmatai depetmainaitji”, tau.
Tusa tutai niina kumpaji ayaak: “Ayu, ame anentaimam duka betek umikta. Wika ame tujutbaun umiktasa wekaejai”, tiuwai.
Timatai Jonatán niina chichajak: “Weajai atú amainia awi filisteo aidau batsata nunú jegajua wantintukmi.
Dutika wantintuka ajin dita chichainak: ‘Anuig wajastajum, nuniagmin ii kaunawagmi’ tuinakuig wejutsuk nuwig wajasa dakasmi.
Untsu ‘wakatajum’ tujamkuig wajukmi. Nuni dekaattaji Tuke Pujuu ditan depetkatnume tusa tujabau”, tiuwai.
Nuadui mai juwakiag filisteo aidau batsatbaunum jegantag wantintukajui. Nuniagtai ditan wainak chichainak: “Nijah, au hebreo aents aidau waanum uumak batsatu jiinjajana”, tuidau.
Tusa tuinai aents aidau Jonatán niina kumpajijai wajattaman untsuinak: “¡Juwi wakatajum, nunikagmin wajuk maanitaimpaita nuna jintintuatjime!”, tuidau. Tusa tiagtai Jonatán niina kumpajin chichajak: “Wi emka weakui mina ukujui minita, auk Tuke Pujuu iina amase, depetuk amuktinme tusa”, tiuwai.
Nuna tusa Jonatágkak nunú kayanum achimki, achimki, niina kumpajijai mai wakauwai. Nunik waka suntag filisteo aidaunak achika nagki nagkima ajiau. Dutiktai niina kumpaji patagas wegak nuna iju iju kajeau.
Dutika yama nagkamchak Jonatán niina kumpajijai jetekajua nuaduik juu tamawaik veinte aentsun kajegkajui.
Nuna antukag suntag filisteo aidau aaknum batsatuk tuja suntag ujumak maanitan yacha eemak shimin aidaushkam senchi ishamkajui. Tuja nuigtushkam nugka senchi uujak filisteo aidaunak shiig senchi uwakauwai.
Nuna ishamkag wakan wajasag pisainak pachimdagaidau. Imanidaun Saúla suntaji yaakta kuitamin aidau Benjamígka nugken Guibeánum pujuidau wainkajui.
Imaniagtai suntag niijai yujaun Saúl chichajak: “Ashí diistajum betekash batsatag nunú dekaami”, tau. Tusa tiajam, ashí diikma Jonatán niina kumpajijai megkaekauwai.
Nunikmatai Saúl Ahíasan chichajak: “Chicham umiktinun Apajuí amasbau egketa nunú arca itaata”, tiuwai. Nunak tiuwai wagki chicham umiktinuk tikich yantamnum au asamtai.
Tusa Saúl sacerdote Ahíasjai eke chichaak wajai, filisteo aidauk aan nagkaemas waugtukag pachimdagainak senchi chajuatuinau. Imaniagtai Saúl Ahíasan chichajak: “Dekas arcak itawaipa”, tiuwai.
Tusa ukuak Saúlak niina suntaji aidaujai ijunjauwai filisteo aidaujai maaniatatus. Nunik diikma filisteo aidauk shiwagtsukaita tusa dita ditak pempeentunikiag maanidaun wainkauwai.
Nuniagtai untsu hebreo aidau yaunchuk nagkamas filisteo inatai batsamin aidaushkam Israel aents aidaujai maaniatajum tima uminas batsatiatak, jiinag ukukiag Israel aents aidau Saúljai, Jonatágjai aatus ijunag batsatbaunum nuwi ditajai ijunjajui.
Tuja tikich Israel aents ishamkagtuinak Efraígka nugken uumkaju aidaunashkam, filisteo aidau pisainawai tabaun antukag ditashkam jiinag maaniawagtatus pataetukajui.
Nunik pataetukag mai mainakua Bet-avén jegawajui. Aatus nunú tsawantin Tuke Pujuu Israel aents aidaun ayamjuk agkanmitkauwai.
Israel aents aidauk yujumkan yutsuk maaniawaju asag, shiig senchi pimpikiajui. Nunak Saúl chichaak: “Shiwag aidau eke depeteatsjinig, yutain yuwauk mantamnati” tusa chichaman umiku asamtai, nuna umiinak nunikajui.
Tujash nunú tsawantin aents aidau maaninak yujasag dapa ayaunum jegantajui.
Nunik ikam akumak diikma dapa yumiji shiig kuashat ayaun wainkajui. Dutika wainkajash piipichinakesh dukachajui, wagki nuna nuniauk mantamnati tibau asamtai, nuna ishamainau asag.
Untsu Jonatágkak niina apaji chicham umiamun dekachu asa, numi takakbauwai nuna titijin, dapa yumiji saegun antig dukauwai. Dutika pimpiki wekaebaun ichichmamjauwai.
Nunikmatai suntag aidaunmaya makichik niina chichajak: “Amina apa chichama umiak: ‘Makichik aentskesh juju tsawanta duwi yutain yuwauk mantamnati’ tiu asamtai, iik senchi pimpikiatku makichik yutaigkesh yuwatsji”, tiuwai.
Tusa tutai Jonatán chichaak: “Mina apag chichaman umika nunak tumainchaun tine. Wika dapa yumijin dukaan pimpiki wekaebaujun ichichmamjajai.
Tuja tikich Israel aents aidaush iina shiwaaji aidau depetka, yutai atankimua nuna yuwawajag, ditash aan nagkaemas senchigtin wemain wajakaje. ¡Nunikagmatai filisteo aidauk wamak amumain awajkaji!” tiuwai.
Tuja Israel aents aidauk nunú tsawantin filisteo aidaunak, yaakat Micmas nagkamas mai mainakua yaakat Aialón ejegawajui. Tujash Israel aents aidauk shiig senchi pimpikiajui.
Imanik pimpikiaju asag, yapajuinak uwig aidau, baka aidau, toro tsakat aidau, filisteo yajutkamu aidaun maawag neje numpemtin uduunak yuwawajui.
Nuna nuniagtai nuwiya makichik Saúlan jegajua chichajak: “Tuke Pujuu: Neje numpemtin yuwawaigpajum, tusa tujamiuwa nuna umitsuk, neje uduun numpejai yuwinak tunamainawai”, tau. Tusa ujakam Saúl chichaak: “¡Atumek Apajuí tujabauwa duka umitsuk intimjukiugme! Nuniku asajum kaya múun jukijum juwi itagtuatajum”, tiuwai.
Nuna tusa, tikich Israel aents aina dushakam ashí ujaktajum: “Maki makichik toron, nuniachkush uwijan itaatnume. Dutikawag juju kaya múun puja juwi patai maatnume, dutikam nuna numpe saeki utsankamtai, duwi shiig numpe atsaun yuwatnume. Nuna nuninak tunamagchagtatui”, tiuwai. Tusa tima nunú kashia duik maki makichik toro jukiag kaya múun pujamunum ejegawag, nuwi pataidiag maawajui.
Dutikawagmatai Saúl kuntin maa patasa apeaku Apajuí ememattinun makichkish najanchauwaitak najanauwai.
Nuna dutika Israel aents aidaun Saúl chichajak: “Filisteo aidau kashi jeteka mai mainakua tsawampaku ashí amukmi”, tau. Tusa tutai dita aimainak: “Ame wakegamua duka imanisag uminkati”, tuidau. Tusa tiagtai sacerdote chichaak: “Tujash dekatkauk Apajuí iniasmi”, tau.
Tusa timatai Saúl Apajuín iniak: “¿Filisteo aidaunash jetemainkaitag? ¿Tuja filisteo aidaun amuktinme tusamesh yaijatkattamek?” tau. Tusa tamash Tuke Pujuuk nunú tsawantinig aikchauwai.
Dutikam Saúl suntaja apuji aidaun chichajak: “Apajuí mina aigkacha nunash ya pegkegchau takamsamunmak ankae nunú ejetajum”, tiuwai.
Nuna tusa: “Tuke Pujuu Israel aents aidaun ayamjina nuna daajin uminkatnun tajai: ¡Mina uchig Jonatán pegkegchaun takasu akushkam mantamnattawai!” tiuwai. Tutai suntag aidauk makichkish aimkachajui.
Nuadui Saúl Israel aents aidaun chichajak: “Kaunajum juwi ijunjatajum, nuniagmin wi mina uchig Jonatágjai atú yantam wajastajai”, tiuwai. Tusa tutai suntag aidau chichainak: “Ame tame nunisag uminkati”, tuidau.
Tusa tiagmatai Saúl senchi untsumak Tuke Pujuun aujak: “Israel aents aidaun Apajuíjiyah, ¿wagka amina inakem segapamush yamaish aikchaume? Mina pegkegchaug, nuniachkush mina uchig Jonatágka pegkegchauji akug Urim jiinkittawai, untsu Israel aents aidaun pegkegchauji ataik Tumim jiinkittawai”, tiuwai. Dutika dekam Jonatágka daaji Saúldaujai jiinkiuwai. Nunikmatai Israel aents aidauk agkan utugchatjinchau juwakajui.
Nunikmatai Saúl chichaak: “Mina uchig Jonatán wijai dekapsatajum, yana daajig jiinkit”, tiuwai. Dutika dekapeam Jonatágka daaji jiinkiuwai.
Nunikmatai Saúl Joinatágkan chichajak: “Amesh waji dutikamume nunú ujatkata” tiuwai. Tusa tama Jonatán chichaak: “Ima dapa yumijinak numi takakbau titijin antigka jukin dukamjai. ¿Tujash nunú dutikamuikik mantamnattag?” tau.
Tutai Saúl untsumak: “¡Jonatágkah, ame mantamnashtaik Apajuí mina mantuati!” tau.
Tutai Israel aents aidau Saúlan chichajuinak: “Jonatán iina ayamjutpak filisteo aidaujai maania depetmaka nuniaush ¿wagkag mantamnati? Apajuí Tuke Pujuuwa nuna daajin makichik niina intashigkesh ukuiniakag nugkag iyagchattawai, wagki Apajuí yayasam depetmaku asamtai”, tiajui. Aatus Israel aents aidau Jonatán mantamnamainun ayamjukajui.
Tuja Saúlchakam filisteo aidaujai maanitnak idaisauwai. Dutikam filisteo aidauk ditá nugken waketjauwai.
Aatus depetmak Saúl Israel aents aidaun apuji wajas inamjauwai. Tuja Israel aents aidau nugken ditá shiwaaji Moab aents aidau, Amón aents aidau, Edom aents aidaunash ayamjuk agkanmitkauwai. Tuja Sobá nugka apujinash, filisteo aidaun aatus ashí depetkauwai. Saúl niina suntaji aidaujai shiwajan jeteakug tuke depetmajakui.
Niina suntaji aidaujai ijunag maania Amalec aents aidaun depetuk ijinauwai. Dutika Israel aents aidaun kasajuinak waitkaidaun agkanmitkauwai.
Saúla uchiji aidauk: Jonatán, Ishví, Malquisúa aatus aajakui. Tuja niina nawanji iwai aajakui Merab, untsu Mical aajakui ekeu.
Saúla nuweg Ahinóam Ahimaasa nawanji aajakui. Tuja niina suntaji aidaun apujig Abner niina apaji yachi Neran uchiji aajakui.
Saúla apaji Quish aajakua duka Abneran apaji Ner aajakua nujai Abielan uchiji aajakui.
Saúl apu wajas pujusua nuaduik, Israel aents aidauk filisteo aidaujai shiig senchi maaniau ainawai. Nuadui Saúlak suntag maanitan yacha aidaun etegkeg yajuak ijumag uminas pujujakui.
Makichik tsawantai Samuel Saúlan chichajak: “Tuke Pujuu niina aentsji Israel aents aina nuna apuji atinun amina adaikati tusa awetine. Nuadui Tuke Pujuu tujama nunú shiig antukta.
Tuke Pujuu ashí senchigtina nunú juna aatus tujamui: ‘Israel aents aidau egiptunmaya jiinag minidaun Amalec aents aidau jetenak waitkasaju aina duwi, wi ditanak suwimka susagtatjai.
Nuadui amina suntajum aidaujai jetekjum ijinkujum dita wajiji aidaujaí ashí tsaigkatajum. Tuja makichkish wait anenjaigpa. Aents aishmag aidau, nuwa aidau, uchi aidau, yama uchi akiinau aidau, tuja nuigtushkam toro, uwig, camello, burro aatsajum ashí ijinatajum’ tujamui”, tiuwai.
Tusa tima Saúl suntag aidaun chichama ishitkauwai. Nuna dekaawag Telaimnum ijunjamtai ashí dekapajui. Dutikam dawé yujasag maanin aidauk doscientos mil aents aajakui. Tuja Judá wegantunmaya aidaushkam diez mil suntag aajakui.
Dutika dekapag nuna yajuak, yaakat múun Amalec nugkanum aajakua nuwi weuwai. Nunik nuwi jegattak entsa aunum nuna ijusag uumak batsamsajui, nuwi batsamsag pachiachbau jetekagtatus.
Nuwi batsamas Saúl quenita aents aidaun chichama akatmamtug akuptak: “¡Amalec aents aidau batsatbaunum pujajum duka jiinja yaja shiyaktajum! ditajai ijumja amukaijim. Wagki atum wegantutigmek Israel aents aidau egiptunmaya jiinag minidau wait anenjau ainagme”, tiuwai. Tusa ujakajam quenita aents aidauk Amalecjai ijunag batsatu jiinag yaja shiyakajui.
Nunikagmatai Saúl Amalec aents aidaun nugka Havilánum nagkama jeteka ipisig, Shur nugka Egipto nugke nagkatkamunum awa imanui ejegawajui, dutikawag nuwi amukui.
Dutika amuak nuna apuji Agag aajakua nuna achikui, dutikak niina suntaji aidaunak ashí ijituauwai.
Dutikawagmatai Tuke Pujuu Samuelan chichajak:
“Saúlnak apu adaimainchaunas adaikayagtai, mina chichamjun umigtutsuk nii wakegamun takawai”, tiuwai. Tusa timatai, Samuel kajeka Saúl tsagkujata tusa Apajuín sega segaakua tuke tsawajui.
Nunik tsawag kashikmas Saúljai igkunik chichastatus weuwai. Nunik eke wegaun igkug ujainak: “Auk Saúlak yaakat Carmel wemae, nunik nuwi kaya esagman awajame, nuna diisag emematjitnume tusa. Dutika ukuak yaakat Guilgal wemae”, tusa ujakajui.
Tusa ujakam Samuel Saúlan egak weuwai. Nunik jegamtai Saúl Samuelan chichajak: “Apajuí pegkegnum yumigtamsati. Apajuí dutikata tujutma nunak betek umikjai”, tiuwai.
Tutai Samuel ayaak: “¿Tujash dutika betek umiku aminish, uwig aidau, baka aidau pampaina dusha tuwiya ainawa?” tau.
Tusa tama Saúl ayaak: “Aunak mina aentsug aidau Amalec aents aidaun amuinak uwig duwejam pegkeg aidaun, toro duwejam pegkeg aidaujai etegkeg yajuakag itawagmae, wagki nunú maa apeaku Tuke Pujuu amina Apajuíjum emematmi tusag. Untsu tikich aidauk ashí ijinamji”, tau.
Tusa tutai Samuel ayaak: “¡Takamtak wajasta! Tuke Pujuu yamai kashi tujutma nuna ujaktagme”, tiuwai. Tama Saúl ayaak: “Ayu ujatkata”, tiuwai.
Timatai Samuel chichajak: “Yaunchkek amek wainkauch ayume, nunin aminig Tuke Pujuu Israel aents aidaun apuji ati tusa etegtamabi.
Dutijamau asa Amalec aents pegkegchaun takau aina nunú amukta tusa Tuke Pujuu tujabiu aish,
¿wagka Tuke Pujuu tujabau intimjukmesh amina suntajum aidau kuntin aidaun yajumainakuish, yajuaktajum tusamesh timaume?” tau.
Tusa tama Saúl ayaak: “Wika Tuke Pujuun umiju asan, nii dutikata tujutbaunak betek umiakun, Amalec aents aidau apuji Agag achikan itaajai. Tuja nuigtushkam Amalec aents aidaunak ashí ijinamji.
Untsu suntag aidau uwig duwejam aidaun, toro duwejam aidaujai ijinami tibau aig, yaakat Guilgalnum maa apeaku Tuke Pujuu amina Apajuíjum emematmi tusa yajuakagmae”, tiuwai.
Tusa timatai Samuel chichaak: “Kuntin maa, nuna neje ashí apeamua nuna nagkaesau, Tuke Pujuu tabau shiig antuka umigbauwa nunú niinak shiig awagmawai. Tuja nuigtushkam anentag dekas shiig pegkeg aidau Apajuí suwamua nuna nagkaesauwa duka nii umigbauwa nunuwai.
Nuadui amek anentaimsam dutikaum duka aents anentaimas dekamin aina nunin wajasume. Tuja kaya esajam inantai apusam, juna diis emematjitnume tau asam, dakumkamun emematin aidau Apajuí diisam pegkegchau aina nunin wajasume. Nuadui Tuke Pujuu amina Israel aents aidaun apuji ati tusa etegtabauwa nunak, ame nii tibau kajimatkiu asamin, niishkam kajimatjamkittawai, tuja niina chichame umitsuk idaisau asamin, niishkam dutiksag idaitamsattawai”, tiuwai.
Tusa tima Saúl Samuelan chichajak: “Dekas tame, Tuke Pujuu dutikata tujutbaun kajimatkin pegkegchaun takasjai, tuja ame tujutbaunashkam kajimatkijai. Aents aidaun ishamakun dita segatuinamun umigkajai.
Tujash wait aneasam mina pegkegchaujush tsagkugtugta, nunikamin iijai wee Tuke Pujuu emematmi”, tiuwai.
Tusa tama Samuel ayaak: “Wika amejaig wakitkishtatjai, wagki amek Tuke Pujuu umikta tujabau intimjukim umikchaum nuadui, yamaik Israel aents aidaun apujig achati tusa Tuke Pujuu tujamne”, tiuwai.
Aatus tusa wetatman Saúl Samuela jáanchjin achika emetuawai. Dutikak jáanchjin ichiinkauwai.
Dutikam Samuel Saúlan chichajak: “Ame mina jáanchug ichinjukum dutiksag, ame Israel aentsu apuji wajasa pujam nunak Tuke Pujuu ichinjamkattawai. Dutika atanjamki, Israel aents tikich amina nagkaetamsau pegkeg puja nuna apu emattawai.
Wagki Apajuí Israel aents aidaun depetmatan suwa duka aents nii chichakbaujin yapajin aina nuninchauwai, nii tibaunak betek uminai”, tiuwai.
Tusa tima Saúl ataktu chichaak: “Wika dekas tunamagjai. Nuniku akuish wait aneasam Israel aents aidaun apuji aina nuna emtinig, tuja Israel aents aina nuna emtinchakam eme anenjusam diigsata. Nuadui iijai Guilgalnum wemi, nunika awi Tuke Pujuu amina Apajuíjum emematmi”, tiuwai.
Tusa tima Samuel Saúljai wakitkiuwai. Nunik jegawag nuwi Saúl Tuke Pujuun emematiuwai.
Dutikamtai Samuel chichaak: “Agag Amalec aents aidau apuji achikam puja nunú itagtuatajum”, tiuwai. Tuja Agagkak yaunchuk mantumainnap mantuachaje yamaik mantuachagtatuapi tusa puyattsuk shiig aneas Samuel pujamunum jegantui.
Nunikmatai Samuel chichajak: “Amina puyagjumin uchi aidau kajegkamin, kuashat nuwa aidau uchigtuchu juwakajua nunisag, amina dukushkam uchigtuchu juwaktatui”, tiuwai. Tusa tamawaik puyajan juwakug Tuke Pujuu dutikata tibaun umiak asaag mauwai. Nunak dutikauwai yaakat Guilgalnum.
Nuna dutika Samuelak yaakat Ramá niina jeen wakitkiuwai. Nunikmatai Saúlchakam yaakat Guibeánum niina jeen wakitkiuwai.
Duwi nagkamas Samuel Saúlan anentaimtus wake besemag anentaimkush ataktu awagkig wainikchauwai. Tuja Tuke Pujuushkam nii Israel aents aidaun apuji emau asa wake besemag anentaimjauwai.
Tuke Pujuu Samuelan chichajak: “¡Saúla utugchatji anentaimtusam wake besemag dekapeakum waitu pujutsuk idaisata! Yamai nagkamsag Israel aents aidaun apujig achati tajai. Aní pujutsuk aminu kuntinu kachuji awa nuwi aceite yajaa jukim Belégkanmaya aents Jesé daagtin puja nuna jeen wetá. Niina uchiji aina nuwiyan makichik Israel aents aidaun apuji atinun etegkajai”, tiuwai.
Tusa tama nii ayaak: “¿Tujash nunash wajuk uuknuk dutikatja? ¡Nuna Saúl dekag minak mantuattawai!” tiuwai. Tusa tutai Tuke Pujuu ayaak: “Kuntinu maa apeakun Tuke Pujuun ememattasan wegajai tusam makichik toro tsakatuch jukim wetá.
Nunika jegaam Jesé ipaata ame kuntin maa apeamin uyuuntamsati. Tuja ame dutikatnunak wi jintintuattagme. Tuja apu atinnashkam wi iwaintuktatjame. Dutikamtai nunú aceiteyai buuknum nijakta”, tiuwai.
Nuna Samuel imatiksag umikui. Tuja Samuel Belén jegamtai, nuwiya apu múun aidau niina wainkag kautuawajui. Nunikag igkug iniinak: “¿Wagka taume, utugchat atsuak?” tuidau.
Tusa tama nii ayaak: “Utugchatak atsawai, ayatak kuntinu maa apeakun Tuke Pujuu ememattasan taajai”, tiuwai. Nuna tusa: “Umintsatajum, nunikjum wi kuntinu maa apeakun Tuke Pujuun emematkui uyuntustajum”, tiuwai. Aatus tusa eke kuntin maa apeatnunum wetsuk Samuel Jesén niina uchiji aidaujai dita pegkegchau takamsamujin iwagmitkak pegkeg emakui. Dutika nuadui ditajai kuntinu maa apeak Apajuín ememattatus weuwai.
Nuwi ashí jegantag Samuel Eliabpan diisa anentaimas: “Junap dekas Tuke Pujuuk apu atinnak etegkae”, tiuwai.
Tujash Tuke Pujuu niina chichajak: “Niina niimeg esantijaig diigsaipa, wagki nunak wika dakitajai. Aents niimen diijus etegkin aina nuninchauwaitjai, wika anentaimtajin diigsan etegkeajai” tusa nunak dakitjauwai.
Dutikamtai Jesé niina uchiji Abinadapan untsuka Samuelai ejentauwai. Dutikamtai Samuel chichaak: “Junashkam Tuke Pujuuk etegkache”, tiuwai.
Tusa timatai Jesé tikich uchiji Shamá aajakua nuna ejentauwai. Dutikamtai: “Junashkam Tuke Pujuuk etegkache”, tiuwai.
Duti dutikakua niina uchiji siete aidaunak ashí Samuelai ejentauwai. Tujash Samuel niina chichajak: “Juju aina juwiyanak Tuke Pujuuk makichkish etegkache”, tiuwai.
Tuja inagnamun Samuel Jesén iniak: “¿Uchijum tikichik atsugtamuak?” tau. Tusa iniam, Jesé ayaak: “Inagnamu makichik datsauch uwija kuitamak pujawai”, tau. Tutai Samuel niina chichajak: “Makichik aents awemata ujaka utiti, wagki kuntin maa apeamua nuna nejeg nii tatsaigkik yuwashtatji”, tiuwai.
Tusa timatai, ujaka utitajum tusa Jesé aentsun awemauwai. Nunú uchik jegkemtin, pegkeg iwajamu wakejumain aajakui. Nunú jeganmatai Tuke Pujuu Samuelan chichajak: “Anuwai wi etegkamua duka, nuadui aceite jukim buuknum nijakta”, tiuwai.
Tusa tima aceiten juki Davitan niina yachi aidaush wainbaunum buuknum nijakui, Israel aents aidaun apuji atin asamtai. Nunú tsawantin nagkamas Apajuí Wakani Davitan egkemtujui. Tuja Samuelak nuna dutika ukuak, yaakat Ramá niina jeen wakitkiuwai.
Apajuí Wakani Saúlai pujaun Tuke Pujuu jujukiuwai. Dutikak wakan pegkegchaun awetiuwai. Dutikam nunú Saúlan senchi waitkau.
Nuadui niina takajin aidau chichajuinak: “Apajuí aminak wakan pegkegchaun awetugma nunú senchi waitkagmawai.
Nuadui amina inakem aina nunú ishiakta, aents arpa shiig awatnun egaka utitnume. Tuja amina wakan pegkegchau waitkagmataish, nunú arpan awatkui maak anentaimsa pujusminum”, tuidau.
Tusa tama nii ayaak: “Takugmek wejum arpa shiig awatin egakjum itagtuatajum”, tiuwai.
Tusa tutai niina inake aina nuwiya makichik Saúlan chichajak: “Jesé Belégnumiaya nuna uchiji aina nuwiya makichik arpan shiig awatun wi wainkamjai. Nuigtushkam duka wajiu maanitan yacha, chichamesh pegkeg, niimesh iwajamui. Tuja niinak nuigtushkam Tuke Pujuu yayawai”, tiuwai.
Tusa tima Saúl Jesén chichaman akuptak: “Uchijum David uwija kuitamna nunú awetugta”, tiuwai.
Nuna antuk Jesé niina uchiji Davitan awetiuwai. Dutikak makichik burronum pagka pataja, vino aimkamun, nuigtu chivo tsakatan aatus ishitkauwai.
Nuna David yajuak Saúla pujusa inamtaijin jegauwai. Nunik jegamtai Saúl shiig anentus jukiuwai. Dutika niina atuwe ati tusa adaikauwai.
Tuja Saúl Jesén chichama akuptak: “Amina uchijum Davidjai shiig pujajai, nuniau asan segajame wait aneasam idaitugsata mina yaintak pujusti”, tiuwai.
Tusa tima pujus wakan pegkegchau Apajuí awemamu Saúlan waitkatai, David arpan juki awatujakui. Nuna awattai wakan pegkegchau Saúlan waitkau ukukim mijaak shiig pujujakui.
Filisteo aidau Israel aents aidaun jetektatus ditá suntaji aidaun yajuak, Judá wegantu aidau nugken yaakat Soco ijunjajui. Nunik Azecá Socojai niniaku awa nuna ejapeen nugka Efes-damim tutainum aakmajag batsamsajui.
Nuninai Saúlchakam Israel aents aidaujai Elá nugkanum ijunjajui, nuwi uminas juwakiag filisteo aidaujai maaniawagtatus.
Tuja muja segau asamtai, filisteo aidauk atú amain batsatai, Israel aents aidauk tikich yantamnum batsatu.
Nuninai filisteo suntag aidaunmaya makichik aents Gad wegantunmaya maanitan yacha Goliat daagtin, esanti kampatum metro aajakua nunú jiinkiuwai.
Niina atsejutaijig bronce najanamu tuja iyashi ejaktinji jiju najanamu cincuenta y cinco kilo ajamun nugkuaju aajakui.
Niina bakuin ejaktatus apujujakua dushakam bronce najanamu aajakui. Tuja nagkijishkam bronce najanamu aajakui.
Tuja nagki numijishkam kampujam nuna titijig jiju hierro eketkamu seis kilo aajakui. Niina emtin maanitai aidaun yajuak niina uyunajakua nunú eemak wejakui.
Goliat Israel aents aidau batsatbaunum jegantatak wajanta untsumak: “¿Wagka maaniatasa umintayama imanikjumesh uminjume? Wika makichkitjai filisteonuk, tuja atumek Saúla inake ainagme. Tujash dekas atum ainajum anuiya makichik wijai maanimain etegkajum awematajum wijai maanikti.
Nii mina depeetuk mantakuig atumi inake waigtatji, untsu wi niina maamtaig, atumek iina inake wajastatjume.
“Yamai wi Israel aents aidautigmin segajime: ¡Makichik aents awematajum wijai maanikti!”, tau.
Nuna Saúl Israel aents aidaujai antukag senchi ishamainak awake anentaimaidau.
Saúl apu aajakua nunú tsawantin makichik aents múuntuch Belégkanmaya Jesé daagtin pujujakui. Nuna uchijig ocho ajujakui. Nuwiya aajakui David.
Nunú muunta uchiji kampatum: Eliab, Abinadab, Shamá, aatus iwai aidau maaniamunum Saúljai shiyakajui. Untsu Jesé uchiji tsakat David aajakua duka,
Saúl niina suntaji aidaujai batsatbaunum chichama etsejak yutain juki ejega ukuak, atak wakitki niina apaji uwigjin kuitamak pujujakui.
Nunik pujai Goliatak kashikmas, agkuantai aatus kashi kashinig untsuak: Makichik aents wijai maanimain etegkajum awematajum, tusa Israel aents aidaun cuarenta tsawan waitka pujuju.
Imatju pujai makichik tsawantai Jesé niina uchiji Davitan chichajak: “Trigo duwikbauwa nunú veinte kilo jukim, nuigtu diez pag jukim, yatsum aidau maaniamunum batsata nunú ejetuata.
Dutikakum baka muntsuji inanja nanegbau suntaja apuji susatin diez jukita. Nunika jegaam yatsumesh pegkejash batsata nunú dekaata. Tuja pegkeg batsatkuig, ame minakum ditá takataiji jukim itagtuata”, tiuwai.
Eke Davitak uminak pujai Saúlak Davita yachi aidaujai, nuigtu ashí Israel aents aidaujai aatus nugka Elá tutainum filisteo aidaujai maaninak yujau.
Nuninai David uminas tsawak kashikmas tikich aentsun, ame uwig aidau kuitamamata tusa ukuak, niina apaji yutai aidau susamun juki weuwai. Nunik jegakma maaniatatus uminas, untsumainak pampainai jegauwai.
Nunik jegau ai Israel aents aidauk filisteo aidaujai maaniawagtatus igkuniawajui.
Nuniagtai David aents maaniaku jutai aidaun kuitamak pujaun nii yutai jukimujin ame kuitamkata tusa ukuak, yachi aidaun pegkejash yuja tusa iniastatus tupikaki weuwai.
Nunik jeganta niina yachi aidaujai chichaak wajai, Goliat yaakat Gadnumia aajakua nunú filisteo aidau ijunbaunmaya jiinki wajan, yaunchuk nagkamas tuu pujuju asa, Israel aents aidaun atsaneau. Tusa imatjittaman David antukui.
Nunú aents ibaun, wainkag Israel aents aidauk senchi ishamak pisainak:
“¿Atumesh aents maanitan yacha jiinki dusha wainkaugmek? Au aentsuk Israel aents aidaun atsaneak tantae. Makichik aents auna depetuk maamtaig, kuashat waji akik aidaun apu susattawai. Dutikak niina nawanjijai nuweattawai. Tuja nuigtushkam niina patayi aidauk apu akitai aina nunash akikmakchagtatui”, tuidau.
Tusa tuinamun David shiig antukchau asa niijai ijunun iniak: “Au filisteo, Israel aentsun atsaneak waitka nuna makichik aents maa agkan emamtaish ¿wajina apush sumainai tawa? Filisteo pegkegchaun takauwa dusha niish ¿ya asaya aannush Apajuí suntaji aidaunash pegkegchaun chichajush wekaewa?” tau.
Tusa tutai dita yaunchuk tibaunak dutiksag chichajuinak: Goliata maunak waji aidaun apu susattawai tibaunak betek ujakajui.
Aatus nunú aents aidaujai David chichaun yachi emkau Eliab antujuk senchi kajejuk chichajak: “¿Amesh juwish waji minitmaume? ¿Uwig ujumak uwegshunum batsama dusha ya kuitamkati tusamea ukukmaume? Wika ame setakchauwaitam nunak dekajai, tuja pegkegchau anentaiyai aní wekagam nunashkam dekajai. Amek iina shiwaaji aidaujaish wajuk maaniaji nunú wainkatasa wekaeme”, tau.
Tutai David ayaak: “Wi ayatak inimag nunash ¿wajina pegkegchaunash dutikaja?” tau.
Nuna tusa David niina yachi iwai aidaun ukuki, tikich aidaun iniau. Tuja ditashkam yaunchuk tibaunak dutiksag ujakajui.
Nunik iniimak wekagun antugkaju aidau Saúlan jegajuawag ujakajui. Nuna Saúl dekaa, ujaka utitajum tusa inamjauwai.
Tusa timatai ujakam David jegaa Saúlan chichajak: “¡Apuh, amek makichkish puyatjukaipa, auk wi niinak maattajai!” tau.
Tutai Saúl ayaak: “Amek makichkish maumaitsume. Nuigtushkam amek tsakatchitme, tuja niig yaunchuk datsa asag maanitnak yachai”, tau.
Tama David ayaak: “Apuh, wika mina apaju uwigjin kuitamnaitjai. Tujash ikamyawa, nuniachkush chayukesh uwija maa juki tupikakuig,
pataetukan niina weninian atannujai. Dutikai mina esattag takuig, jagkeen achikan awatjan mainujai.
Dutiksanuk au filisteo aents Apajuí Tuke Pujuuwa nuna aentsji aidaun dushikiak atsanea nunak maattajai.
Ikamyawa chayujai maawai tusa Tuke Pujuu ayamjutkauwa nunú minak yamaishkam filisteo maawai tusa ayamjutkattawai”, tau. Tutai Saúl chichajak: “Kame takumek wetá, Tuke Pujuu kuitamjamkati”, tiuwai.
Nuna tusa nii maaniaku nugkutaijin anugkug, atsejutai bronce najanamun atsemitkak, nuigtu iyash ejatai jiju najanamun anugjauwai.
Dutika anugjam David puyaja juki akachumtaijin nenauwai. Dutika wekagas dekapes, unuimatchau asa, shiig wekaemainchau atai, Saúlan chichajak: “Wika junika wekaetanak unuimatjachu asan, shiig wekaemainchau dekapeajai”, tusa ashí nii nugkuagbaujinak awimag ukukiuwai.
Dutika ushujutaijin juki cinco kaya entsanmayan yajuak wampachjin chimpia kaya egkea nagkimtaijin juki, Goliat pujamunum jegantatus weuwai.
Nuniai Goliatchakam maaniaku ejamatain takaku Davitan jegaantatatus wegau. Nuniai niina uyunin maanitai aidaun yajuak eemak wedau.
Tuja Goliat Davitan diikma tsakatuch shigmauch jegkemtin wajaknun wainkauwai. Nunik wainak puyatjusagkesh diischauwai.
Tuja Davitak ushujutaijin takus wajau asamtai, dushikis chichajak: “¿Wi yawakaitag numi jujuki minitam atinnush?” Tusa tamawaik niina apajuímtaiji daajin pachis Davitan pegkegchaunum yumigjauwai.
Tusa nuigtushkam chichajak: “¡Juwi tantata maatjame, dutikan amina iyashminak chuwag aidaun, kuntin yukagtin aidaujai ayujatjai!” tiuwai.
Tusa tama David ayaak: “Amek wijai maaniatasam puyag, nagki, nuigtu akentai imaan jukim miname. Tujash wika aminak minitjame Tuke Pujuu ashí senchigtin Israel aents aidauti emematin ainag nuna daajin. Nuadui ame niina aentsji aidau wainkaush diyakum dushikiam nunak nii kuitamkattawai.
Yamai Tuke Pujuu mina yainkattawai amina maati tusa. Nuadui amina maan buukmin tsupigkattagme. Dutika ai amina iyashminak amina suntajum filisteo aidau jinaatta nujai chuwag aidau, kuntin yukagtin aidaujai yuwawagtatui. Dutika ai ashí tikich nugkanmaya aidauk dekawagtatui, Israel aents aidauti ememattaig Apajuí ima makichkia nuna”, tau.
Nuna tusa filisteo aidaun chichajak: “Yamai juwi tuwaka ijunutijum, Tuke Pujuuk puyagjaig, nagkijaig uwemtikagtuchua nunú ashí dekattagme. Juju maaniamua juka Tuke Pujuunui. Nii inak yaimpaktatui, atum aidautigmin depetuk ijinatnume tusa”, tiuwai.
Tusa tama Goliat Davidjai maaniatatus jiintukiuwai. Nunitai Davidchakam tupikatkiuwai igkunia maaniatatus.
Nunik wegak wampachjinian makichik kaya juki kaya nagkimtainum egkea nagkia Goliatan nijayin tukuwai. Dutika tukum nijayinig kayan awajau, shushum iyaag tepesui.
Aatus David Goliatan depetkauwai. Kaya egkea nagkimtaichijinig kaya egkea nagkia tuku mauwai. Dutika maa puyaja takakchau asa,
tupikaki jegantun niina puyagjinak ukuinak jujuki awena mauwai. Dutika maa buuken tsupijuk jujukiuwai. Nunú maanitan yacha etegtua mantuam, filisteo suntag aidauk pisajajui.
Israel aents aidauk filisteo aidaun pataetukag shiyaku waketug filisteo batsamtaijin kaunawag dita wajiji aidaunak ashí yajutkajui.
Dutikawagmatai David Goliata buuken juki Jerusalén ejegauwai. Untsu maaniaku jutaiji aidaunak niina aakjin jukiuwai.
Eke David Goliatjai maaniatatus wegai, Saúl suntaja apuji Abner aajakua nuna iniak: “¿Aush yana uchijimpaita?” tau.
Tusa iniam Abner ayaak: “Mina apujuh, wika shiig dekatsjai”, tiuwai. Tusa tama apu Saúl chichajak: “Kame inimsam dekata”, tiuwai.
Dutika David Goliata maa buuken tsupijuk juki minittaman, Abner igkug juki Saúlai ejentauwai.
Dutikamtai Saúl iniak: “¿Amesh yana uchijiyaitpa? ujatkata”, tau. Tama David ayaak: “Wika amina inakem Jesé Belégnumiaya nuna uchijiyaitjai”, tiuwai.
David Saúljai chichas inagnakmatai, Jonatán Davitan shiig kumpauchiji wajasui. Nuadui Davitan senchi anejakui niina iyashin aneemaina imatikas.
Tuja Saúlchakam nunú tsawantaik mina takagtin ati tusa apusauwai. Dutikau asa niina apaji jenig awagkichui.
Tuja Jonatán Davidjai dita umiktinjin tudayinak: “Dekas iik atakea duwish tuke kumpaji amí”, tiajui, wagki Davitan niina iyashin aneemaina imatikas aneau asa.
Nuigtushkam Jonatán jáanchin nii nugkuagbaujin awimak, puyagjin, flecha nagkimtaijin, akachumtaijin aatus Davitan susauwai.
Davitak filisteo aidaujai maaniati tusa awemam maaniakug tuke depetmau asamtai, Saúl suntag aidaun apuji adaikauwai. Dutikamtai suntag aidauk ashí shiig aneasajui, nunisag suntaja apuji aidaushkam shiig anentuidau.
Dutika David Goliatan maamtai suntag aidau waketug miniagtai, tuké nunin asag Israel aentsu yaaktaji aidaunmaya nuwa aidauk apu Saúlan igkugtasag ashí jiinjajui. Nuninak shiig aneasag kantamainak, nantsemainak, pandero aidaun, platillo aidaun aatus awatuidau.
Imatuinak: “Saúl mil aentsun kajegke, untsu David kajegke diez mil aentsun”, wajaidau.
Nunú Saúlan shiig awajkachui. Nuadui senchi kajeka chichaak: “David diez mil aentsun mae tusag ima senchi eme anentuinawai. Tuja minak ayatak mil aentsnak mae tujutuinawai. ¡Ima apu adaitanak awajsaje!” tau.
Duwi nagkamas Saúl Davitan kajejujakui.
Tuja kashinia nuadui Apajuí awemamu wakan pegkegchau Saúlan egkemtujui. Dutikam niina pujusa inamtaijin pujus imaanjaujai betek wajas pujau. Tuja David nuwi niijai pujus tuke arpan awatin asa awatak eketu. Nuniai Saúl nagkin takus eketu.
Nunik eketu Davitan tanishjai ijumjan achia maatjai tusa aketkauwai. Dutikam tsuntsumun jimajá uwetjauwai.
Dutika maachu asa Saúl Davitan ishamau, wagki Tuke Pujuuk niina yaitsuk Davitan yayau asamtai.
Nuadui niijai pujaun jiikiuwai. Dutika mil suntag aidaun apuji adaikauwai. Dutika ai ditajai ijunjag yujas maaniak wekaesati tusa. Dutikamu asa Davitak Saúla pujusa inamtaijinig pujujakchauwai, tuké maaniak wekagajakui.
Tuja Tuke Pujuu yayamu asa nii takamujia duka ashí pegkeg aajakui.
Nuadui Saúl Davitan ishamau, wagki Davitak Tuke Pujuu yayamu asa shiig takau asamtai.
Nuadui Israel aents aidau Judá aents aidaujai Davitan ashí wakegaidau. Wagki maaniamu ataik, nii chichakmatai maaniawag depetmak kaunaidau asag.
Makichik tsawantai Saúl Davitan chichajak: “Mina nawantug emkau Merab puja nujai nuweatjame. Tuja nunú jukitag takumek Tuke Pujuu daajin filisteo aidaujai maaniam depetmakta”, tiuwai. Nunak nigkik maumainchau dekapeak filisteo aidau maatnume tusa tiuwai.
Tusa tama David ayaak: “Wika wainkauchitjai, mina pataag aidaushkam wainkauch ainawai. Wisha nuninnush ame apuitam ibaumin nawanjinash jumainkaitag”, tau.
Tuja David nuwenatin tsawan jegamtai, nii anagkuayatak Davita sumainun yapajia, tikich aents Adriel yaakat Meholánmaya aajakua nuwi nawanjin sujukui.
Untsu Saúla tikich nawanji Mical Davitan wakekauwai. Nuna Saúl dekaa shiig aneasui,
wagki nii anentaimas: “Dekas auna susatjai, dutikan ame tsanugta tusan inagtajai. Dutika ai tsanugmatai, filisteo aidau Davitan maatnume”, tau asa tiuwai. Nuadui ataktu Davitan chichajak: “Yamaik dekas mina nawantug jukittame”, tiuwai.
Nuna tusa Saúl niina inake aidaun chichajak: “Davitai wetajum nunikjum tikich antuinachbaunum ima niijaig chichaakjum: ‘Mina nawanjun jukiti tusa apu shiig senchi wakejutpawai, nuniau asamtai ayu tita, tuja niina inake aidautishkam ame eme anentaji’ titajum”, tiuwai.
Tusa tima shimutka ujainam nii ayaak: “Atumesh anentaimsakjuah, ¿wi wainkauch ujunauchitag juninnush apu nawanjinash jumainkaitag? Kame nii taunash itugkatjaki, ayu titajai”, tiuwai.
Tusa timatai Saúla inake aidau waketug jegawag nuna Saúlan ujakajui.
Nuna dekaa Saúl filisteo aidau Davitan maatnume tau asa: “Nuwa juamunum aishmag tuke akikbau aina nuna akikmamainun filisteo aidau kati chuchuken cien tsupijug yajuak sujusti. Dutik iikmaktag tajai filisteo aidau iina amupakua nuna iikatag tau asan, tawai tusajum David ujaktajum”, tiuwai.
Tusa timatai Saúla inake aidau nuna Davitan ujakajui. Tusa ujakam Davidchakam nuna dutikan apu nawanjin jukitjai tau asa shiig aneasui. Nunú tsawan nuwenatin jegatsaig,
David niina suntaji aidaun yajuak wee doscientos filisteo aidaun kajegkajui. Dutika tsupijug yajuak apun ejetuauwai, niina nawanjin jukitag tau asa. Dutikamtai niina nawanji Micaljai nuweauwai.
Tujash Tuke Pujuu Davitan yayau asamtai, niina nawanji Micalchakam senchi aneau.
Nuna diis Saúl Davitan yaunchuk ishamajakbaunak nagkaesau senchi ishamau. Nuadui tuke niina shiwaaji wajasui.
Filisteo aents aidaun apuji aidau, dita suntaji aidaujai Israel aents aidaun jeteagtaik, Saúla suntaji apuji aidaun nagkaesau David ima senchi depetmajakui. Nuadui Israel aents aidauk eme anentujaku ainawai.
Saúl niina uchiji Jonatágkan ashí suntaja apuji aidaujai inajui David maatajum tusa. Tujash Jonatágkak Davitan senchi aneau asa,
niina apaji tibaun Davitan ujaak: “Mina apag Saúl mantamatag tawai, nuniau asamtai, kashin kashikmasam waipainatsaig ikam uumkata.
Tuja wi mina apagjai ame uumka pujuttam nuwi ijusan minittajai. Nunikan mina apajun ausattajai mantamawai tusan. Tusa taish wajinjuttig nunikmatai ujaktajame”, tiuwai.
Aatus tusa ukuak Jonatán Davitan ayamjak niina apaji Saúljai chichaak aatus tiuwai: “Apuh, amek amina inakem Davitak pegkegchau dutikatasamek wakemaitsume, wagki niig aminak makichkish pegkegchauk awajtamtsui, ayatak ame tabaunak betek uminuwe.
David nii mantamnamain wajak Goliatan maabi. Duwi nagkamas Tuke Pujuu yaimpasmatai, filisteo aidau depetkamji. Nuna David maamtai ame shiig aneemium dusha, ¿wagka yamaish David pegkegchaun takamchaush maatagtame?” tiuwai.
Tusa tama Saúl Jonatágkan chichajak: “Apajuí daajin umiktinun tajame, makichkish pegkegchauk awajkashtatjai”, tau.
Tusa tima Jonatán niina apajijai chichasbaunak imatiksag Davitan ujakui. Nuadui Saúl pujamunum ejegauwai, dutikam Davitak yaunchuk Saúlan takajak pujujakbaunak nunisag takak pujau.
Nunik kuashat tsawan pujau filisteo aidaujai ataktu maaniamu jegamtai, David maania depetuk ijinam tikich aidauk pisajajui.
Nuna dutika David apu Saúla pujusa inamtaijin wakitkiuwai. Nunik pujai makichik tsawantai Saúlan wakan pegkegchau Tuke Pujuu awemamu ataktu egkemtujui. Dutikam nagki takus, David arpa awattai antak eketu,
Davitan nagkin aketkau tanishjai ijumag achia maatatus. Tujash David menaun uwetjauwai. Dutikam nagkik tanishnum wajauwai. Dutikam nunú kashia nuaduik David tupikaki niina jeen weuwai.
Nunik tupikakmatai Saúl niina aentsji aidaun Davita jeen shimutkag nuwi batsamtus tsawampainak maatnume tusa ishiakui. Tujash Davita nuwe Mical niina emtika ujaak: “Yamai kashia duwi tupikakchaminig, kashin mantamawagtatui”, tiuwai.
Nuna tusa Mical Davitan jeganum niimtai ujaimunum nuni jiiki awemauwai. Aatus David tupikakiuwai.
Dutika awema Mical apajuímtai dakumka najanamun juki, niina pegakjin aepsauwai. Dutika chivo tsakata ujen juki, intashin apujtus jáanchi pempeag aepsauwai.
Dutika pujai Saúl niina aentsji aidaun David achiktajum tusa ishiakbau, tsawajag David jiinchatai utuawag achikagtatus waitin ijutuidau. Nuniagtai Mical waiti ujai jiinki ditan chichajak: “Davitak jak tepawai”, tiuwai.
Nuna Saúl dekaa niina aentsji aidaun David wejitajum tusa ishimak aatus akatjauwai: “¡Jak tepakuish ukukigpajum jiiki jukijum itagtuatajum maatjai!” tiuwai.
Tusa tima shimutuk Davita jeen utsanawajui. Nunik diikma apajuímtai dakumka najanamu chivo tsakata ujegai intashi buuken apujtusbau pempeajam tepaun wainkajui. Nunik waketug Saúlan ujakajui.
Nuna Saúl antuk niina inaken makichik awemauwai Mical utitajum tusa. Dutikam juki itaamtai, apaji chichajak: “¿Wagka mina shiwag jiiki awemakmesh aajamesh tsanujaume?” tau. Tama Mical ayaak: “Nii minak chichagtak, tupikakta tujutchakminig, maattagme tujutkui tupikamtikimjai”, tiuwai.
Aatus David tupikaki uwemjauwai. Nunik Samueljai chichastatus yaakat Ramá weuwai. Nuwi jegaa Saúl niina maatag tibaun ashí Samuelan ujakui. Tusa ujaka Samueljai yaakat Naiot Ramá awa nuwi pujustatus weuwai.
Davitak yaakat Naiot Ramá jegattak pujawai tabaun Saúl dekauwai.
Nunik dekaa Davitan achiktinme tusa niina aentsji aidaun ishitkauwai. Nunik jegakma, profeta aidau ijunag Apajuí chichamen etsejiagtai shiig etsegkatnume tusa nuna diyak pujaun wainkajui. Nuniai ditanashkam Apajuí Wakani egkemtujajui. Dutikam ditashkam Apajuín pachis etsejuidau.
Nuna Saúl dekaa tikich niina aentsji aidaun David achiktajum tusa ishiakui. Tusa ishiakam jegattaman, Apajuí Wakani egkemtujam ditashkam nunisag etsejuidau. Nunikagmatai kampatuma duwi ataktu aents aidaun ishitkauwai. Dutikamu ditashkam tikich aidaujai betek núnidau.
Nuniagtai Saúl nii jiintuki yaakat Ramá weuwai. Nunik yaakat Secú tutainum yumi pimutai múun aunum jegaa, Samuelash Davitjaish tuwi pujawa tusa iniimu. Tusa inimtai makichik aents auk yaakat Naiot Ramá jegattak pujawai tusa ujakui.
Tusa ujakam nuwi Saúl weuwai. Nunik wetatman Apajuí Wakani egkemtujui. Dutikam chichá chichaakua yaakat Naiot Ramá jegattak awa nuwi jegauwai.
Nunik Samuel pujamunum jega jáanch nii nugkuagbaujinak awimag, maaniaku jutaijinashkam utsag wisu tsawai, kashishkam tuke Apajuí tita tibaun chichá wekagu. Saúl nuniku asamtai: “Saúlaske profeta wajase”, tiaju ainawai.
Yaakat Naiot Ramá jegattak awa nuwi pujau David Jonatán pujamunum weuwai. Nunik jegaa iniak: “¿Wisha wajina takamsaja? ¿Tuwiya mina utugchatjush? Amina apa mina mantuatatus egatak wekaga nunash wisha ¿wajina pegkegchaunash takagsaja?” tau.
Tusa tama Jonatán ayaak: “¡Apajuí dakitawai mina apag mantamawai tusa! ¡Nuadui aminak mantamashtatui! Ame dekame mina apajuk nii dutikatag tabau ataik, nigkik dutikchauwe tuké ujatnuwe, nuadui makichkish mina ujattsukek dutikashtatui”, tiuwai.
Tama David ataktu chichajak: “Amina apa shiig dekawai ame mina kumpajuitam nuna. Nuniau asa anentaimas dekas Jonatágnak ujakchatjai, ujaka ai wake besemag anentaimjai titatui, tuja Tuke Pujuu daajin amina daagminchakam tajame, wi mantamnatnuk namput wajatsui”, tau.
Tusa tama Jonatán iniak: “Wajina dutikati tusamea wakegame nunú tujutta, nuna umigkatjame”, tiuwai.
Tama David ayaak: “Kashin atatui tsawan nantu yama takau jiistamtai. Nunú jiistatin wi apujai ekemsan tuké yujumkan yuujai. Tujash nunikchattajai. Wait aneasa etsegtugkaipa ajanum uumkan pujuttajai, nunikan kashin pujusa tsawakun agkuantai tatjai.
Tuja amina apa mina pachitus inimpakuig: ‘Maki makichik mijantin kuntin maa apeaku Apajuí ememattai jegau asamtai, wisha mina pataag aidau Belén batsata nujai ijunjan jiistamatjai tusa segatkui awemamjai’, tita.
Tusa tamin ayu timataig shiig aneasan juwaktajai. Untsu nii kajeakui dekaattame dekas maatag tawapi tusam.
Nuadui wait aneasam wi segajam nunú umigtukta. Wagki wika yainikmi tau asan ame mina kumpag ata tujutkumin, Tuke Pujuu daajin chicham umikmaiji. Tuja dekas mina utugchatjuitkuig, amina apai ejetutsuk amek dekas mantuata”, tiuwai.
Tusa tutai Jonatán ayaak: “Wainka tuu anentaimipa, mina apag mantamatag takuig wi ujaktatjame”, tiuwai.
Tusa tama David niina iniak: “Tujash ¿ya minash ujatkattawa amina apash ame ujaamash wajintigki nunash?” tau.
Tutai Jonatán ayaak: “Weajai ajanum wemi nunika awi ujaktagme”, tiuwai. Tusa ajanum weajui.
Nuwi jeganta Jonatán Davitan chichajak: “Tuke Pujuu Israel aents aidauti Apajuí emematin ainag nuna daajin tajame. Kashin, nuniashkunuk kashin pujusa tsawakun mina apajush wajintig nuna dekaatjai. Tuja mantamatag tutsuk pegkegnum chichakuig, chichaman akuptuktatjame ujapaktinme tusan.
Untsu mantamatag taun dekayatkun, wi amina agkan utugchat atsaunum tupikak uwemjati tusan ujakchamtaig, Tuke Pujuu suwimkan sujusti. ¡Tuke Pujuu mina apajun yaigkua dutiksag aminash yaimpakti!
Nunak wika Tuke Pujuu daajin umiktinjun tajame. Tuja wi iwaku pujakuig wi amina yayajam dutiksamek, minash wait aneasam yainkatin ata. Tuja wi jakamtaishkam,
Tuke Pujuu amina shiwaajum aidaun ashí ijinamtaish mina uchig aidauk tuke wait anenjatin ata.
Ame nunú umishtaik, Tuke Pujuu amina pataim aidaujai suwimkan amastinai”, tau. Aatus tusa Jonatán Davidjai chichaman umikajui.
Nuadui Jonatán niina iyashi aneemaina imatikas Davitan aneau asa ataktu awagki niijai chichaman umikui.
Nuna umika Jonatán Davitan chichajak: “Kashin nantu yama takau jiistamtai tsawan asamtai, ame ekemsa yuum duka agkan juwaktatui, nunikmatai wajukamki tujamiagtatui.
Tuja kampatum tsawan wetai, wagkag imanikash megkaekae tusag, aminí senchi anentamiagtatui. Nuniktin asamtai ame yaunchuk uumkabium nuwi wetá nunikam kaya múun batsata nuna awin uumkam pujusta.
Nuwi pujamin flechanash shiijash akenag taunig wajakin ame pujamunmanini kampatum flechan akenkattajai.
Dutikan mina inakjun chichagkun: ‘Flecha nagkimamu tikiju batsata nunú utita’, takui dekattame. Nunikam anenjas jiinkita, wagki nunak utugchat atsutin asamtai titatjai. Nunak Tuke Pujuu tutaya nuna daajin umiktinjun tajame.
Juju chicham umikag duka Tuke Pujuu ii emematin ainag nuna daajin tuke atin umikji”, tiajui.
Aatus tusag Jonatán niina apaji pujusa inamtaijin wakettai, Davitak ikam kaya múun ayaunum nuna awin uumkatatus weuwai. Nuwi uumak pujai jiista jegamtai apu yujumka yuwatatus mesanum jeganta ekemsauwai.
Nii tuké ekemsa yutaijin tanisha tuntupek ekemsauwai. Nunikmatai Jonatán niina apajijai niinis ekemsauwai. Untsu Abner niina apajijai tsanias ekemsauwai. Tuja Davita ekemtaiji agkan juwakui.
Nunú tsawantinig apuk Davidnak pachikchauwai, wagki pegkegchau takamsas eke iwagmamchau asa, sacerdote yuwinamunum pachiinak yumainchau asa, megkaekatai tau asa pachitsuk idaisauwai.
Tuja kashinia duwi jiistabaunmashkam Davita ekemsa yutaijig nunisag agkan au. Nunitai Saúl niina uchiji Jonatágkan iniak: “¿Wagka Jesé uchijish yau yujumak yuwamunum tachma nunisagkesh yamaish tache?” tau.
Tusa iniam Jonatán ayaak: “Davitak Belén wetajai tusa, wait aneasam tsawan sujusta tusa segatkui, ayu timajai.
Nuna segatak aatus tujutmae: ‘Mina pataag kuntinu maa apeak Apajuín emematiagtin asamtai, mina yatsug taata tusa untsugkae’, tujutmae. Nuadui juwi jiistamainun niina yachi emkau aidaujai Belégnum jiistamatjai tusa segatkui, ayu wetá timajai. Nuwi weu asa, jutijai ijunag yujumka yuwatsu nunak aniawai”, tiuwai.
Tusa tutai Saúl Jonatágkan shiig senchi kajejuk chichajak: “¡Dukuji detsetkauwa! ¿Wi dekatsjak Jesé uchiji amina shiig kumpagmia nuna? amek amina kumpajum yayau asam dukujai datsanmain juwakugme.
Nuadui Jesé uchiji eke iwaku pujaigkik, amek makichkish Israel aents aidau apujig achattame. ¡Nunikaig tachakmek aents ishiakam David achika itagtuata maatjai!”, tiuwai.
Tama Jonatán ayaak: “¿Tujash wagkag niish mantamnati? ¿Niish wajina pegkegchaunash dutikae mantamnatag tusash?” tau.
Tujash Saúlak Jonatágnak aitsuk wajaakug nagki jukiuwai niina maatatus. Dutikam nii anentaimas dekas mina apag Davita maatag tawapi tiuwai.
Nunik kajeka jimag tsawanta nunú jiista tsawagbaunum yujumkan yuwatatus mesanum eketu wajaki yujumkanak yutsuk ukukiuwai, wagki niina apaji Davitan maatatus datsantan chichaju asamtai.
Tuja Davitak chichama ujatkachagtimpash tusa dakamak pujai, kashin tsawag Jonatán niina inake datsauchijai David uumak pujamunum weuwai.
Nunik jegantag niina inaken chichajak: “Tupikaki weme flecha aidaun akenkamag nunú egakta”, tiuwai. Tusa tima nunú uchi tupikaki wegau, nuniai Jonatán flechan nunú uchi weamun emtika atushat nagkimauwai.
Nunú flecha nagkimamu tepaunum niina inake jeganmatai shiig senchi untsuka chichajak: “¡Flecha nagkimamag duka ame wajam nuna nagkaiki tepawai!” tau.
Nuna tusa ataktushkam untsuak: “¡Wamak tupikakta, makichkish wajasaipa!” tau. Tuja nunú inakak flecha nagkimamun juki, niina apuji Jonatágkan itajuauwai.
Tujash inakak Jonatán tuke aneas Davita ujaak tabaunak makichkish dekachui, wagki nunak Jonatán ima Davidjaig dekajakui. Nuadui nunú inakak mina apug nagkimtan unuimagtasampap nagkimua, tiuwai.
Nuna ashí dutika Jonatán nagkimtaiji aidaun jegá ejegata tusa niina inaken susauwai.
Dutika susam wakitkimtai, David kaya ayaunum uumak pujau jiinki Jonatán wajamunum jeganta, niina eme anentus tsuntsuma kampatuma imania nijayin nugkan antigkui. Nuadui pagkunik kumpamdayinak egaanidau, nunik David buutbaun mijaakui.
Nunikmatai, Jonatán Davitan chichajak: “Ii chicham umikuitag duka Tuke Pujuu daajin umikmaiji, nuniau asamtai puyattsuk wetá. Tuke Pujuu amina, tuja mina, nuigtu ii uchiji wegantu aidaunash kuitamkatin ati”, tiuwai.
Saúl maatag tama David tupikaki sacerdote Ahimélec pujamunum weuwai. Nunik minittaman sacerdote wainak puyatuk iniak: “¿Wagka ima amekesh miname?” tau.
Tama David ayaak: “Chicham dekaata tusa apu tujutmatai minajai. Tujash wagkag minash awetime nunak makichik aentskesh dekamainchau ainawai. Nuigtushkam wajina dutikata tusag akuptukmae nunashkam dekamainchau ainawai. Untsu mina aentsug aidaunak yaja batsakmajai”, tiuwai.
Nuna tusa sacerdoten iniak: “Namputchawame ¿aminush yumainush atsugtamuak? Ajutjamkuig cinco pag ajamjusta, untsu pag atsakuig waji awa dukesh sujusta”, tau.
Tusa tama sacerdote ayaak: “Pag wainka yutai aina duka atsugtawai, ayatak Apajuí anagkuamu sacerdote yutaya duke awai. Untsu atumesh ijagmajum yujakjuminig nuna amamainaitjime”, tiuwai.
Tutai David ayaak: “Maaniatasa shimakuik nuwajaig tsanichu ainaji. Tuja yamaishkam nunisaik maaniatasa yujachiatku, ii jeen pujauti jiinjamiag duwi nagkamsa ijagma yujaji”, tiuwai.
Tusa timatai pag yama najanamu Apajuí anagkuamu aidaun nunú tsawantin jega pegkegmanum sacerdote awaya ukuak, pag yaunchuk najanamu aidau atatman yajuaka ukukbaujin tikich yumainuk atsau asamtai, nuna juki Davitan susauwai.
Makichik tsawantin Saúl filisteo aidaun pataetuk wejiuwai. Nunik wejiu waketkama Davitak En-gadi nugkanum uwejush pujawai tabaun dekauwai.
Nunik dekaa ashí Israel aents aidaunmayan etegkeg tres mil suntaja yajuak, David niina aentsji aidaujai chivo batsamtaiji kaya múun pagkaju weajunum pujau asamtai wejiuwai.
Nunik wea weakua uwija wenuken ijus waa aunum David niina aentsji aidaujai uumak pujamunum jegantui. Nunik juwimpap uumak pujawa tachau asa, wakenum wetatus nunú waanum waigkui,
nunik waittaman Davita aentsji aidau wainkag Davitan ashishmas chichajuinak: “Tuke Pujuu amina chichagtamak: ‘Shiwajumnak amina idaitustatjame’, tujabauwa nunú betek uminui. Nuadui ame itugkatagtame dutikata”, tuidau. Tusa tama David wajaki diipas jegantun Saúla jáanchji jawajin tsupijuk jujukiuwai.
Nuna dutikashkam dekas aikmainchaunap aikaja tusa awake anentaimjauwai.
Nuniak niina aentsji aidaun ashishmas chichajak: “Wika apunak maumaitsujai, wagki niinak Tuke Pujuu apu ati tusa etegkamu asamtai”, tiuwai.
Tau asa niina aentsji aidaun, Saúl maawaigpa, tusa tiuwai. Tusa mautsuk idaisam nunú waanmaya jiinki weuwai.
Nunik jiinki wegaig, David nunú waanmaya jiinki untsumak: “¡Apuh, mina apujuh!” tau. Tutai Saúl ayampa diyau, dutikam David niina eme anentus tikishmag nijayin nugka antig pujusui.
Nunik pujus chichajak: “¿Wagka apuju tikich aents ujapainak, David pegkegchau awajtamkatag tawai tusa ujapainakuish dusha antugme?
Amesh yamai dekaume Tuke Pujuu aminak wi pujamunum awetabiu aig, amina mautan dakitau asan tsagkujamjame. Wi anentaimsan Tuke Pujuuwap apu ati tusa etegkauwaita tau asan idaisajame.
“Juju wi takakag juju diista. Juka ame jáanchjum nugkuajam nuna jawajin tsupika jukimjai. Nuna tsupikmag nuaduik aminak maumain awajkamjame, tujash dutikashmajame. Nuadui dekamainaitme, wi amina pegkegchau awagmatan dakitag nunú. Tuja nuigtush pegkegchaunak takagchauwaitjame, dutikamaitkum mantuatasam aintame.
Dekas Tuke Pujuu diigmas, yakita pegkegchaush nuna tujamti. Untsu wika aminak makichkish maashtatjame.
Yaunchuk tibau awai: ‘Aents pegkegchauk pegkegchaunak takawai’, nuadui wika aminak tuke maumaitsugme.
Nuigtushkam wika eme anentsa diitaigkesh atsujai. Nuninaitag nunin aish, amesh ya pataetukmea ibau apumesh pujusa inamtaijum ukuakmesh, imajui uwegshunmash taume. ¡Amek auk yawá nujantai jau, nuniachkush sugku maatasa ainmaina numamtin pataetugkum tsawan megkaeme! Makichkish aan wekaemainchau aniame.
Nuadui wika: ‘Yakita pegkegchaush nuna diis Tuke Pujuu tujamti’, tajai. Tuja nii mina takatjun diigtus duwi ame mantuatag tame nunashkam ayamjutkati”, tiuwai.
Tusa inagnakmatai Saúl untsumak: “¡Amekaitam Davitah, mina uchijuh, ya minash tujutua!” tusa Saúl buutu.
Nunik buutki chichajak: “Ame tame duka dekaske, wi amina maatasa ainmaitkum, ame mina pegkegnum iiktukume.
Yamai dekamtijuaume ame mina pegkegnum yaintam nunú. Wagki Tuke Pujuu maati tujabiu aig, ame mina mantuachume.
Makichik aents niina shiwaajin igkuakug, tuke pegkegchau awajkatatus wakenai. Tuja amek nuninchau asam mina mantumain ayatkum, wait anenjuju asamin, ¡Tuke Pujuu aminash yaimpakti tajame!
Yamaik shiig dekajai ame dekas apu atatam nuna. Ame apu wajasamin, Israel aents aidauk amejai nuni nagkaemas emkagtatui.
¡Nuadui mina uchig aidau tuja nuna uchiji aidaushkam ijina emegkagchatnaitkumek, yamai Tuke Pujuu daajin dutikashtatjai tusam tujutta!” tiuwai.
Tusa segam nii ayaak: “¡Ame segatam nunak dekas Apajuí daajin umiktatjai!” tiuwai. Tusa timatai Saúlak niina pujusa inamtaijin wakitkiuwai. Nunikmatai Davidchakam niina aentsji aidaujai dita yaunchuk uumak pujusbaunum shiyakajui.
Samuel jakamtai ashí Israel aents aidau ijunag buutiaju ainawai. Nunikag Samuela iyashin jukiag yaakat Ramá nii akiinamu aajakua nuwi ukusajui.
Makichik tsawantai filisteo suntag aidau Israel aents aidaujai maaniawagtatus umintsajui. Nuniagtai apu Aquísh Davitan chichajak: “Ame amina suntajum aidaujai maaniamunum atujatkati tusan tajame”, tiuwai.
Tusa tama David ayaak: “Ayu, kame atuktagme. Yamai wainkattame juju amina inakem David dutikatta nunú”, tiuwai. Tutai Aquísh Davitan ayaak: “Atujatkatin asamin, suntag mina kuitamjin aina nuna apuji adaikatjame”, tiuwai.
Nunú tsawantinig Samuelak yaunchuk jakau asa atsujakui. Nii jakamtai Israel aents aidau senchi buutiaju ainawai. Nunikag nii akiinamunmak yaakat Ramá ukusajui. Tuja aents anentaimas dekamin aidau, nuigtu jakau wakanin untsujuk chichau aidau aatus Israel aents aidau nugken batsatunak Saúl ashí jiig utsagkui.
Dutikau ai makichik tsawantai filisteo aidau ijunjajui. Nunikag uminas yaakat Sunem jegawag nuwi aakmag batsamas maaniawagtatus shiyakajui. Nuninai Saúlchakam niina suntaji Israel aents aidaujai muja Guilboa tutainum ijunjajui.
Nuwi wajas diikma filisteo aidau aakmag batsatun wainkauwai, nunik shiig senchi ishamkauwai.
Nuniak Tuke Pujuun iniasui. Tujash Tuke Pujuuk kajanmagkesh, nuniachkush Urim tutai aajakua nuigkish, nuniachkush profetayaigkish ujakchauwai.
Dutikam niina suntaji apuji aidaun chichajak: “Wetajum nunikjum makichik nuwa jakau wakanin untsuka chichau aina nunin egaktajum. Dutikawagmin ¡Apajuísh wajina dutikati tujutuaki nuna iniasan dekatjai!” tiuwai. Tusa tutai dita ainak: “Endornum aents jakau wakanin untsuka chichau makichik nuwa pujawai”, tusa ujakajui.
Tusa ujakam Saúl nuna wejak dekajuawainum tusa tikich jáanchin nugkujui. Nunik jimag aents uyuntsam kashi nunú nuwa pujamunum weuwai. Nunik jegaa chichajak: “¡Wait aneasam aents jakau wakani untsugtukta, iniasan dekaatjai wajinjuttig!” tau.
Tama nuwa ayaak: “Aents anentaimas dekamin aidau, nuigtu jakau wakanin untsuka chichau aidau juwi batsatun Saúl jiija utsagmaya nunú ame dekam jamah. Nunin aish ¿wagka wi bakumamainush, tuja ameshkam bakumamainush tuu wekaeme?” tau.
Tutai Saúl Tuke Pujuu daajin niina chichajak: “¡Ishamkagtukaipa utugchatak atsugtamtatui, Tuke Pujuu daajin tajame!” tiuwai.
Tutai nuwa ayaak: “Tujash ¿yana wakanin untsugtukti tusamea tame?” tau. Tama: “¡Samuela wakani untsugtukta!” tiuwai.
Tusa tima Samuela wakanin untsuka wainkauwai. Nunik senchi untsumak Saúlan chichajak: “¿Wagka minash tsanujaume? ¡Ame Saúlaitam jamah!” tau.
Tutai Saúl chichajak: “Ishamkagtukaipa, ¿ya wainkaume?” tau. Tusa tama: “Makichik Apajuí nugkaya nayaimpinum waun wainjai”, tau.
Tutai nii iniak: “¿Wajukuita niimesh?” tau. Tama nii ayaak: “Auk makichik aishmag múuntuch jáanchin nugkuajui”, tau. Tusa tutai Samuelnap dekas wainkae tiuwai. Tusa Samuelan eme anentus tikishmag tsuntsuma nijayin nugka antig pujusui.
Nunik pujus iniau. Tusa iniam Samuel Saúlan ayaak: “¿Wagka minash taati tusamesh waitkajame?” tau. Tama Saúl ayaak: “Filisteo aidau jetetainakui shiig senchi ishamkagtajai, tuja Apajuíshkam idaituse. Nuadui wi untsuaish profetayaigkish, nuniachkush kajanmagkesh aigtsui. Dutijakui wisha wajina dutikmainaitja nuna tujutti tusan amina untsukjame”, tau.
Tutai Samuel ayaak: “¿Tuke Pujuu kajegtamak idaitamas, amina shiwaajum wajasa nuniaish wagka minash ininme?
“Tuke Pujuu amina idaitamsatnun pachis mina ujatkamtai wi amina ujakuitjame. Nuna umiak ame apuitam nunak atanjamki amina kumpajum Davitan susae,
wagki nii inapagbau umigkachu asamin. Nuigtushkam Amalec aents aidau ashí ditá tagkuji aidaujai ijinatajum tujabau umikchauwaitme. Nuadui Apajuí amina idaitamsa nunak dutijamae.
“Nuigtushkam Israel aents aina nunak filisteo aidau depetuk ijinati, dutikak aminashkam mantamatnume tusa idaitamsattawai. Tuja kashin ame, amina uchijum aina nujai jinaattagme. Tuja Israel aents aidau batsata nunashkam filisteo aents aidau depetuk achija yajuaktinme tusa Tuke Pujuu idaisae”, tiuwai.
Tusa tama Saúlak nuna antuk puyatuk, esajam wajakin jaka iyantui. Wagki nunak makichik tsawan, nuigtu makichik kashi yujumkan yutsuk wekagu asa nunikui.
Nunik Saúl jaka iyanmatai, nunú nuwa dekamin jegantun chichajak: “Wika amina inakminuk wi mantamnamainun dekayatkun, amina umiju asan ame segatbaunak ashí umikjai.
Nuadui wi titatjam nunú ameshkam umikta: Yujumkan amasmatai yuwata, nunika ichichmamjam weminum”, tiuwai.
Tusa tamash Saúlak yujumak yutanak dakitau. Nunitai suntaja apuji aidau, dekas yuwata tusa nunú nuwajai ijuntujag imatjuidau. Ima imatjam ayu tiuwai. Tusa nugká tepau nantaki pegaknum jeganta ekemsauwai.
Nunik eketai nunú nuwa makichik toro tsakat duwejam niinu pujaun mauwai. Nuigtushkam harinan levadurajai pachimtsuk naneja pagkan inajuauwai.
Nuna umika juki Saúlan niina suntaji aidaujai susauwai. Dutikam nuna yuwawag akatmamjag nunú kashik dita aakjin waketjajui.
Israel aents aidau Guilboa mujanum batsatun filisteo aidau jetekag amuinam pisajajui.
Dutika ukuinak Saúlan tuwajuk flecha nagkimin aidau nagkiawag ijuajui. Dutika ijum shiig senchi ishamkauwai.
Nuniak niina uyunak maanitai aidaun yajuak takus wekaenun chichajak: “Puyagjum jukim mantuata, filisteo pegkegchaun takau aina nunú kaunawag mantuawag dushiktujainum”, tau. Tutai: “¡Atsa wika maashtatjame!” tiuwai. Nunak ishamau asa tiuwai. Tama Saúl niina puyagjin juki awajai iyaak awagkemtukui.
Nunik jakamtai niina uyunnushkam nunisag niina puyagjinak awagkemtuk jakauwai.
Nunik niina uchiji kampatum, tuja niina uyunin aatus ashí niina aentsji pisagchaju aidaujai jinawajui.
Nunikagmatai tikich Israel aents aidau muja awin batsatu tuja Jordágka amain batsatushkam Israel aidauk filisteon ishamainak pisajaje. Tuja Saúlnak uchijijai amukaje tabaun antukag, yaaktajin ukuinak ditashkam pisajajui. Nunik pisajagmatai filisteo aidau nunú yaakat aidaunum dita akiinawag batsamsajui.
Nunikag kashinia duwi filisteo aidau aents jinaun wajiji aidaun yajutkagtatus shimutuk yujagkama Saúla iyashi, uchiji iyashi aidaujai muja Guilboanum batsatun wainkajui.
Dutika wainkag Saúla buuken tsupijuk jujuinak, tuja niina maanitaiji aidaunashkam yajutkajui. Dutikawag ashí ditá yaaktaji aidaunum, ditá apajuímtaiji jegamjukbau aina nuwi aents aidau ijumjajum, Saúlak jakae tusajum etsegkatajum tusa akatmamag ishiakajui.
Nuna dutikawag duwi pujus Saúla maanitaiji aidau yajuakbaun ditá apajuímtaiji Astarté jegagkamunum awayawajui. Tuja niina iyashinak, uchiji iyashi aidaujaí jukiag yaakat Bet-san tutai peejamunum nuwi nenajag idaisajui.
Nuna dutikawagbaun Israel aents aidaun Galaad nugkanum yaakat Jabes batsamin aidau dekawajui.
Nuna dekawag aents wajiu aidau etegdaijag jiinag kashi shima shimakua yaakat Bet-san jegawajui. Nunikag Saúla iyashin, uchiji iyashi aidaujai nenajam aun kuwaki yajuakag Jabes ejegawajui. Dutikawag nuwi apeawajui.
Untsu ukunchi aidaun jukiag numi wajautin ukusajui. Dutika ukusag wake besemag dekapenak, siete tsawan yujumka yutsuk ijagmawag batsamsajui.
Saúl jakamtai pujusa, David Amalec aents aidaujai maania depetuk wakitki yaakat Siclag jegauwai. Nunik nuwi jimag tsawan pujusui.
Nunik pujai kampatum tsawanta duwi, makichik aents Saúla suntaji wake besemag dekapeak, jáanchjin japiki ichig nugka yukukuntun buuken yukumag nugkak wajasa David pujamunum yaakat Siclag jegauwai. Nunik jegá Davitan eme anentus tikishmag tsuntsuma nijayin nugka antig pujusui.
Nunitai David niina iniak: “¿Tuwiyamea miname?” tau. Tama nii ayaak: “Suntag Israel aents aidau batsatun filisteo aidau jeteam maaninakui tupikakmajai”, tau.
Tutai David iniak: “Tujash wajukawagmae nunú wait aneasam wamak ujatkata”, tau. Tama nii ayaak: “Israel aents aidautin depetamkagmatai, kuashtati pisagmaji. Tuja jinuidaushkam asagmae. Untsu Saúlak niina uchiji Jonatágjai mai jakame”, tiuwai.
Tutai David iniak: “¿Wajuk amesh dekame Saúl niina uchiji Jonatágjai jakaush?” tau.
Tama nii ayaak: “Wika tuke aneasan niimkun muja Guilboanum wekaemajai. Nuniai suntag filisteo aidau caballonum, carronum aatus Saúlan jegantattak shimutiagmae. Nuninai Saúlak niina nagkijin achimak wajame.
Nunik wajau ayampa niimsatakama waituk untsugkui, aikmajai.
“Tusa aika ai: ‘¿Amesh yaitpa?’ tujutkui: ‘Wika Amalec aentsuitjai’, timajai.
Tai nii chichagtak: ‘Wait aneasam mantuata, jakatag takunush jamain dekapeatsjai’, timae.
“Tujutkui jeganta diikman ashí jaka tepakui, tsagaumainchau asamtai maamjai. Dutikan atsejutaijin patakumtaijijai jujukin juwi itaajai, apujuh”, tiuwai.
Nuna David antuk wake besemag dekapeak jáanchjin japiki ichigkui, tuja tikich aents niijai batsatushkam jáanchjin japiki ichigkajui.
Nunikag Saúl niina uchiji Jonatánjaí jakau asamtai, buutuinak wake besemag batsatu. Tuja nuigtushkam Tuke Pujuun suntaji Israel aents aidau jinawagbaun anentaimtusag buutuidau. Nuninak yujumka yutsuk ijagmawag batsataig etsa akaikiuwai.
Nuna nagkankag, David nunú aents chichama etsejak taun iniak: “¿Amesh tuwiyampaitpa?” tau. Tama nii ayaak: “Wika Amalec aentsuitjai, nuniayatkun Israel aents aidaujai pujajai”, tau.
Tutai David senchi untsumak chichajak: “¿Amesh wajukeakmea ishamtsukesh Tuke Pujuu apu ati tusa etegkamush Saúlash maamume?” tau.
Tusa tamawaik, niina aentsji aidaunmayan makichik untsuka itan, anú aents maata tusa inajui. Tusa tima mauwai.
Dutika mautai David chichaak: “Tuke Pujuu apu ati tusa etegkamu maamujum etsegtuma wekaesam, jutika maam ame. Amek amina utugchatjuminig mantamname”, tiuwai.
Saúl niina uchiji Jonatágjai jakamunum David wake besemag pujus kantamauwai.
Nunú kantamtain ashí Judá wegantunmaya aidau jintintuatajum tusa inamjauwai. Duka papii Jasher tutainum agagbau aajakui. Duka aatus tawai:
“¡Israel aents aidauwah, “Amina imanjumea nunú mujanum tsainkae! ¡Wajukaya aents wajiu aidaush imanikash jinawaje!
Nunú pachisjum yaakat Gadnum etsegkaigpajum, tuja yaakat Ascalógnumashkam etsegkaigpajum, nuna antukag filisteo nuwa pegkegchaun takau aina nunú, shiig aneenak nantsemawainum.
“Guilboa mujajiya nuwig, ataktu awagkig yumik yutugchatnai, nuigtush sajattanakesh sajatkashtinai. Tuja nunú mujanmak aents aidauk ataktuk jinashtin ainawai, wagki nunú mujanum Israel aents wajiu aidaun makichkish ayamjumamainchau ijinawaja nuadui. Israel aents aidaun wajiujig nunú mujanum megkaekae. Nunú mujanum Saúla maaniaku ejamataiji winchamtin aajakua duka bushapaje.
Saúla puyagjig, Jonatágka puyagjijai shiwag dekas wajiu aidau numpen wiyajijai maatug waketin ayi.
¡Saúlak Jonatágjai mina kumpag shiig aneetaig ainawai! ¡Ukukuin nagkaesau amaimainchau, leónka senchijin nagkaesau ainawai! Iwaku pujusash kanakchajua nunisag jainakush mai jakaje.
“Israel nuwa aidauwah, atumek jáanch shiig pegkeg yamakaitkau lino apagbaun, nuigtu nugkutai orojai najanamun Saúl amasmatai, nugku ayujum nunú anentaimtusjum buuttajum.
¡Chah, aents kakajam aidaush wajukaya imanikash maaniamunmash jinawaje! ¡Jonatágnashkam mujanum maawaje!
Jonatágkah, amek mina yatsugjai betek ayume. Nuadui aminí anentaimkun, ¡Shiig senchi wake besemag dekapeajai! ¡Ame minak shiig kuitamjukuitme! ¡Wi anentaimsamak, ame mina kuitamjukuitam duka nuwa anenken nagkaesauwai!
¡Chah, aents kakajam aidaush wajukaya imanikash maaniamunmash jinawaje! ¡Shiwag aidau, iinia suntag maanitan yacha aidaun amukaje!” Tusa David juna aatus kantamauwai.
Saúl Jonatágjai jakamtai, David ditan eme anentus kantamjuawa nunú nagkaemakmatai pujus Tuke Pujuun iniak: “¿Tuke Pujuuwah, wi mina aentsug aidaujai filisteo nugken pujag nunash, Judá wegantu aidaun yaaktajinish pujumainchaukaitag?” tau. Tutai Tuke Pujuu ayaak: “Ehe, wemainaitme” tiuwai. Tama David iniak: “Tujash ¿tuu yaaktanum wemainaitja?” tau. Tutai Tuke Pujuu ayaak: “Yaakat Hebrón wetá”, tiuwai.
Tusa tima David niina nuwe jimag: Ahinóam yaakat Jezreelnumia aajakua nuna, Abigail waje Nabala nuwe yaakat Carmel pujujakua nujai mai juki weuwai.
Nunik wegak nuigtushkam niina kumpaji suntag aidaun patayi aidaujaí yajuakui. Nunik yaakat Hebrón jegawag, nuna yantamen tikich yaakat ayaunum nuwi batsamsauwai.
Nuwi pujuttaman Judá wegantu aidau ujumak kautuawag, aceiten juki Davitan buuknum nijakag apu adaikajui. Davitak Judá wegantu aajakui. Apu adaikam pujai, Galaad nugkanum yaakat Jabes batsamin aidau Saúla iyashin juki ukusaje tabaun dekauwai.
Nunik dekaa ujumak aents chichama etsejin aidaun akateg ishiakui. Nunú jegawag chichama etsejuinak: “Aatus apu David tawai: ‘Atumek Saúl wait anentuidau asajum niina iyashi jukijum ukusu asagmin, Tuke Pujuu pegkegnum yumigsatnume. Nunú dutikaujum duka dekas shiig pegkeg aikaugme. Atumek dekas pegkeg ainagme.
Nuigtushkam Tuke Pujuu wait anenjamak makichkish kajimatjamtsuk kuitamjamkatnume tajai. Tuja wishakam atum pegkeg dutikau asagmin shiig kuitamkattajime.
Nuadui ichichmamjajum wajiu wajastajum, wagki atumi apuji Saúl jakau ataish Judá wegantu aidau mina apu adaitukaju asamtai, wi yamaik atumi apujig atatjai’ tujamui”, tiuwai.
Davitak apu adaikam yaakat Hebrón pujai, makichik tsawantai Israel wegantu aidaun apuji aidau niijai chichasagtatus shimutkajui. Nunik jegajuawag chichajuinak: “Jutii aidautik ametam nunú wegantu ainaji,
Israel aents aidauk Saúl apu pujaig amina chichamjumin antugtamas maaniawag waketug kaunianme. Tuja Tuke Pujuushkam aminak Israel aents aidaun apuji wajasa ditan kuitamkati tusa tujabiuwai”, tiajui.
Nuna tusag Hebrógnum ashí Israel wegantu apuji múun aidau Davidjai chichasajui. Nunikagmatai David ditajai Tuke Pujuu daajin chichaman umikui. Dutikamtai dita Davitan aceiteyai buuknum nijakag Israel aents aidaun apuji emajui.
Davitak apu wajas inamtanak treinta mijanji ajamu asa nagkamauwai. Tuja ashí ijumjamak cuarenta mijan inamjauwai.
Judá wegantu aidaun apuji wajasag yaakat Hebrógnum pujus siete mijan nuigtu jimaituk inamjauwai. Untsu ashí Israel aents aidaun apuji wajas yaakat Jerusalén pujus treinta y tres mijan inamjauwai.
Apu adaikam pujus David niina aentsji aidaun yajuak, nunú nugkanum Jebús aents aidau yaakat Jerusalén batsatu asamtai, maaniatatus shiyakajui. Jebús aents aidauk Davitak niina aentsji aidaujaig yaaktanak utuachagtatui tusa chichajuinak: “Atumek makichkish juwig wayashtatjume, atumnak aents wainmachu aidau, shutuu aidaujai depetamak awaktamjagtatui”, tuidau.
Tujash Davitak niina suntaji aidaujai depetmakag apu pujusa inamtai kakajus utumainchau Sión tutai aajakua nuna utuawajui. Dutikawag, duwi pujus nunú yaaktanak, “Davita yaaktaji” tuu adaikau ainawai.
Jebús aents aidaujai maania depetuk Jerusalégka jukittak pujusa David chichaak: “Aents wainmachu aina duke, shutuu aidaujai uwakattawai tujamainawai. Nuniakuig ima nunin aidaush itugkatjiki, yumi saetai taimua nuni utuajum kajegtajum, ditanak shiig senchi kajejajai”, tiuwai. Nuadui makichik tibau awai: “Wainmachu aidaukesh, tuja shutuu aidaukesh Tuke Pujuu jee pegkegma nuwig wayashtin ainawai”, tibau.
Duwi pujus David, niina nuwe aidau, uchiji aidau, suntaja apuji aidau aatus nuwi wayawag batsamsajui. Nuwi pujus nuna yaakta daajin “Davita yaaktaji” adaikauwai. Dutika duwi pujus niina aentsji aidaun yaakat peejatajum tusa inajui. Tusa timatai nain wajajunum nagkama peegkeg jukiag apu David pujusa inamtaijin inagnakajui.
Davidnak Tuke Pujuu ashí senchigtina nunú yaijakui. Dutikamu asa Davitak kashi kashinig nuni nagkaemas tikich aidaun nagkaesau wajas wegau.
Nuadui yaakat Tironmaya apu, nigki wee chichamainun, dekas niina aentsji tikich nugkanum apu chichamen etsegkatin adaikamu aidaun Davitan ishitkauwai. Dutikak nuigtushkam aents numi dakaja jegamin aidaun, kaya pakama jegamin aidaujai ishitkauwai. Dutikak setug dakagbau aidaunashkam ishitkauwai. Nujai David pujusa inamjatnun jegamjukajui.
Dutikawagmatai David anentaimas: “Dekas Tuke Pujuuwap Israel aents aidaun apuji ati tujutne. Nii Israel aents aidaun aneau asampap mina yainkui tikich aidaun nagkaesau wajasja”, tiuwai.
David Hebrón pujau Jerusalén jegá pujus, nuwiya nuwa aidaun nuwatjauwai. Nuigtushkam ikaa nuwe aidaun nuwatjauwai. Nunú nuwa aidaunum uchijin, nawanjin aatus kuashat akigkui.
Tuja niina uchiji aishmag Jerusalégnum akiinkau aidauk: Shamúa, Shobab, Natán, Salomón,
Ibhar, Elishúa, Nefeg, Jafía,
Elishama, Eliada, Elifelet aatus aajakui.
Davitan Israel aents aidau apuji adaikaje tabaun filisteo aidau antukajui. Nunikag suntag aidau niina egainak shimutkajui. Nuna David dekaa niina suntaji aidaujai kaya múun waa aidaunum nii uumka uwemtaijin weuwai.
Nunik weu ai, filisteo aidauk muja nagkatkamu paka wegaju Refaim tutainum kautuawajui.
Nunikagmatai nuna pachis David Tuke Pujuun iniak: “¿Filisteo aidau kauna nunash jetemainkaitag? tuja wi jeteakuish ¿yainkattamek?” tiuwai. Tusa iniam Tuke Pujuu ayaak: “Ehe, amina suntajum aidaujai jetekta, wi atumnak yaigtatjime depetmaktinme tusan”, tiuwai.
Tusa tima David niina suntaji aidaujai shimutuk Baal-perazim jegawajui. Nunik nuwi filisteo aidaujai maaniawag depetkajui. Dutika chichaak: “Shiwag minidaun Tuke Pujuu namak chichigmajai betek tajaka utsagke”, tiuwai. Nuna tusa nunú nugka daajin Baal-perazim adaikauwai.
Tuja filisteo aidauk pisainak dita apajuímtaiji aidaun utsag ukukiajui. Dutikamun David niina suntaji aidaujai yajuakajui.
Nunik pisaju ataktu waketug Refaimnum kaunak batsamsajui.
Nuninai David ataktu awagki Apajuín iniasui. Tusa iniam Apajuí ayaak: “Igku jetetsuk tenteajum ukunum jetektajum. Tuja numi bálsamo ijuna nuwi jegakjum,
nuna titiji aidaunum aents waka wekaebau wajukama imatu antuktatjume. Nuniakjum pisajajum jetektajum, wagki nunak wi emkan filisteo aidaun ijinatasan wetatjai”, tiuwai.
Tusa tima David Tuke Pujuu tibaunak imatiksag umikui. Aatus David filisteo aidaun depetuk yaakat Gabaón nagkama iji ijinkawa yaakat Guézer jegauwai.
David Israel aents tres mil suntag maanitan yacha aidaun etegkeg ijumjauwai.
Dutika nuna yajuak Jerusalén pujau jiinki, Quirit-jearim tikich daaji Baalá tutai Judá nugkanum aajakua nuwi weuwai. Nunak arcan juki Jerusalén ejegatag tusa wegak nunikui. Tuja Israel aents aidau Apajuí ashí senchigtina nuna emematin aina nuna chichame umiktin agagbau egkeamun arcan tapajiya duka Tuke Pujuun pujusa inamtaijijai betek tumain jimag querubin dakumkamu aajakui, nuna David niina yaaktajin ejegatag tiuwai.
Nunik wea weakua muja yaigchi naintin Abinadab pujujakua nuwi wakajui. Nunikag arcan jukiag yamajam carreta najanamunum egkeawag jukiajui.
Dutikawag buey carretan japiki wetai Abinadapan uchiji jimag, Uzá, Ahíojai pataetukajui. Nunikag, Ahío eemak wetai, Uzá ukuunum wegau.
Dutika juki emainai David ashí Israel aents aidaujai eemak wenak arpan, panderetan, tampujan, platillo aidaun aatus awatuinak, nuigtu pigkuin umpuinak nantsemkiag shimuidau.
Nuninai chicham umiktin agagbau egketun arcan carretanum egkejag buey japikmatai emaidau. Tuja Nacón trigon ijumajakua nuwi jegainai, buey winchainag iyaak carretan ayantai, arca iyajai tusa Uzá arcan achikui.
Dutika achikmatai Tuke Pujuu niina shiig senchi kajegkauwai. Nuadui arcanum ayaumas jaka iyantui.
Dutika Tuke Pujuu Uzán maamtai, David wake besemag dekapjauwai. Nuadui nunú nugka daajin Perez-Uzá adaikauwai. Duka yamaikish tuu daagtinai. Nunak Apajuí Uzán kajejuk maamu taku tawai.
Tuja David Tuke Pujuun senchi ishamak chichaak: “¡Chicham umiktin agagbau arcanum egketa nunak wika mina yaaktajuig jukishtatjai!” tiuwai.
Nuna tusa Gadnumia aents Obeb-edom aajakua nuna jeen ejegatajum tusa tiuwai.
Tusa timatai imatiksag umikajui. Nuadui Obed-edoma jeen kampatum nantu asauwai. Imaan nantu asauwa nunak imatiksag Tuke Pujuu Obed-edomnak niina patayi aidaujai pegkegnum yaigkui.
Obed-edoma jeen arca au asamtai, niina patayi aidaujaí Tuke Pujuu pegkegnum yaigke tusa Davitan ujakajui. Tusa ujakam David arcan utitatus weuwai. Nunik shiig aneas arcan juki Jerusalén ejegauwai.
Nunú arcan yanaki jukiag machik kuwagainaig David makichik toro duwegman uwig tsakatjai maa apeak Tuke Pujuun emematiuwai.
Dutika Tuke Pujuun emematak jáanch lino apagbaun sacerdote nugkutain nugkuja shiig senchi natsemki wegau.
Nunitai ashí Israel aents aidauk arcan juki wedaun saetus shimuinak, Davidjai betek shiig aneenak untsumai tikich aidau uwija kachujin umpuidaush aidau.
Arcan Jerusalén ejegawagmatai, Davita nuwe Mical Saúla nawanji, jeganum niimtai ujaimunum tsapui wajas niimkama arcan juki weagtai, nuna emtin apu David wesa Tuke Pujuun emematak senchi tsekeak nantsemki wegaun wainak senchi kajegkauwai.
Dutika ejegawag nunú arca asatnun David emtika inamjamtai aakmakbaunum nuwi awayawajui. Dutikawagmatai David ajak juukbau aidaun Tuke Pujuun anentag susauwai. Tuja nuigtushkam kuntinun maa nuna nejen ashí apeak Tuke Pujuun emematiuwai, nii ayamjuk agkanmitkamu asa.
Dutika Tuke Pujuun ememati ashimak ashí Israel aents aidaun chichajak: “Tuke Pujuu ashí senchigtina nunú tuké pegkegnum yaimpaktin atinme”, tuu yumigjauwai.
Nuna tusa ashí Israel aents aishmag aidau, nuwa aidau aatus nuwi batsatunak pagkan, nuigtu makichik torta yujág dátil tutaijai najanamun, nuigtu uva ekaejamun aatus maki makichik tinamkauwai. Dutika tinamkam nuna jukiag ditá jeen waketjajui.
Nunikagmatai Davidchakam niina jeen niina nuwe, uchiji aidaujai batsatun pegkegnum yumigsatatus weuwai. Nunik jegamtai niina nuwe Saúla nawanji Mical jiinki igkug chichajak: “¡Yamai tsawanta duwi amek yajau iwainmamkachume! ¡Amek apu tusaikish eme anentsa diimainchau amina inakem nuwa aidau datsanmain pujutaijum inaktu wekaeme!” tiuwai.
Tama David ayaak: “Dekas tame, nunak dekas nantsemamjai. ¡Tujash wika nunak Tuke Pujuu amina apan amina pataim aidaujai kajejuk idayak, mina Israel aents aidaun apuji ati tusa etegtuawa nuna emematkun nunikmajai! Nuadui wika ame tujutkuminish, Tuke Pujuun emematkun tuke nantsemtatjai.
Tuja ame diisam pegkegchaun nuniag nunak, aan nagkaemasan nuniktatjai. Ame inak aidau pachisam tame duka, wisha wagkanuk aniaja nuna shiig dekawag eme anenjusagtatui”, tiuwai.
Tuja Micalak Apajuí suwimak susamu asa makichkish uchigmachu aajakui.
David apu wajasmatai niina shiwaaji aidaujai chichaman epegkea maanitsuk agkan nii inamtaijin pujusa shiig takasti tusa Tuke Pujuu yaigkui.
Dutikam pujus, makichik tsawantai profeta Natágkan chichajak: “Wika jega setug dakaja jegamkamunum shiig pujajai. Tujash chicham umiktinun Apajuí amasua duka aakchinum awa nunú ameshkam dekame”, tiuwai.
Tusa tama Natán ayaak: “Kame ame wajuk anentaime duka betek umikta, wagki aminak Tuke Pujuu ashí yaimpawai”, tiuwai.
Tusa tiu ai, nunú kashia duik Tuke Pujuu Natágkan chichajak:
“Mina inakeg David jegajua chichagkum: ‘Amek wi pujustinuk jegamkashtatme’, tusa Tuke Pujuu tujamui tusam ujakta.
Tuja wika Israel aents aidau Egipto nugkanum batsatun jiijuitag duwi nagkamsan yamaikish jega pegkeg setug dakaja múun jegamkamunmak pujatsjai. Wika yaunchuk nagkamsan aakchinum puja pujakuan imajui tauwaitjai.
Yaunchuk nagkamsan ditajai wekaesauwaitag duikish wika mina aentsug Israel aents aidaun apuji atinun adaijauwaitag nunak, setug pegkeg dakagjum jega múun jegamjutkatajum nuwi pujustajai tusanuk segachu ainajai.
“Nuadui yamai wi taja nunú mina inakeg David aatus Tuke Pujuu ashí senchigtina nunú tujamui tusam ujakta: ‘Amek uwig kuitamku pujaumin, wi aminak jukin Israel mina aentsug aina nuna apuji ati tusan adaikamjame.
Dutikau asan ame tuwi wekaeyume nuniakminish, wi aminak kuitamkauwaitjame. Tuja amina shiwaajum aidau jetepainakuish, amina ayamjakun ijinawabiajai. Wi aminak tikich aents eme anentsa diitai aina iman eme anentsa diitai awajsajame.
“ ‘Nuigtushkam mina aentsug Israel aents aidau batsamsatnun nugkan etegkajai. Dutikan nuwi batsasagjai. Nuadui yaunchuk shiwag aidau, kasa aidaujai waitkajaku aina dutika waitkamak achagtinai.
Tujash amek yamaik amina shiwaajum aidaujaig maanitsuk agkan pujustatme. Nuigtushkam amina uchijum wegantu aidaunmaya Israel aents aidaun apuji atinai.
“ ‘Untsu ame jakamin uchijum aina nuwiyan makichik etegkan apu adaikattajai.
Dutika ai, nunú wi pujustinnak jegamjutkatnai. Tuja ame wegantunmayan apu atinun tuke adaitinaitjai.
Wi niina apaji atatjai, untsu nii mina uchig atatui. Nuadui makichik múun uchiji pegkegchaun takatai, suwimka suwama numamtuk wi niinak suwimkan susatnaitjai.
Tujash Saúlan wi apu adaikau ayatkun, niina ajapeakun amina apu emauwaitjam numamtuk, amina atankinuk tikich aentsnak apu adaikashtinaitjai.
“ ‘Ame wegantu aidaunak wi kuitamkatnaitjai, nuwiyan makichik mina aentsug aidaun apuji atinun tuke etegkan adaitinaitjai’ tujamui tusam David ujakta”, tusa Apajuí Natágkan akatjauwai.
Tusa akatjam Apajuí tibaunak imatiksag nii wainkamujai ashí betek Natán Davitan ujakui.
Nuna antuk David Tuke Pujuujai chichastatus arca pujaunum wayauwai. Nunik Apajuíjai chichaak: “Apuh, Tuke Pujuuwah, wika tikima wainkauchitjai. Tuja mina pataag aidaushkam tikima wainkauch ainawai. Nuadui wika apu atajai tumamaitsujai.
Tuke Pujuuwah, wika wainkauchitag nunin aig, amina uchijum wegantu aidau apu agtinai tusam anagtame. ¡Ame yaijatnaitam imanuk tikichik atsawai!
Tuke Pujuuwah, wi amina tumainuk makichkish atsugtawai, wagki wika amina inakmetjai. Nuadui ame minak shiig dekagme.
“Juju pegkeg midau agtin, mina uchigdau agtinjai pachisam tujutam duka ame wakegamu umiktin asam tujutme. Nuadui wika dekaskeap umiktatua tajame.
Tuke Pujuuwah, ¡amek dekas shiig múuntaitme! Yaunchuk iina muunji aajaku aidau ujapayanum nunú yamai dekas ii antaji, wagki tikichik amejai betek amainuk makichkish atsawai. Tuja wainka apajuímtai aina dukesh amea ibauk makichkish atsawai.
Tuja amina aentsjum Israel aents aina nujai betek amainuk tikich aents aidauk juju nugkanmak atsawai. Israel aents aidauk ame ayamjukam agkanmitkauwaitme. “Tikich aents aidau nagkaesau dita ayamjakum ishamain wainchatai aidau iwainajuitme. Dutikakum iish wainjinig iina shiwaaji aidau ijinauwaitme.
Wagki Israel aents aidauk tuké amina aentsjum atin atinme tusam tiuwaitme. Tuja ame atinaitme Tuke Pujuu ditan Apajuíji.
“Tuja wi amina inakmetag nunú yamai ame anagtam duka, tuke Pujuu Apajuíyah, kajimatkitin aipa. Tuja mina uchig wegantu aidaushkam apu agtin atinme. Ame tame duka tuke umiktin ata.
“¡Amina daagminak ashí nugkanmaya aidau emamattin atinme! ¡Nuninak, Israel aents aidaun Apajuíjiyai dekas ashí senchigtina duka titin atinme! “¡Wi amina inakmetag nuna uchiji wegantu aidauk ame yayasam tuke apu agtin atinme!
“Tuke Pujuuwah, ame ashí senchigtinum anagtakum mina uchig wegantu aidauk tuké apu wegagtinai tujutiu asamin, wika amina inakem ayatkun juna pachisan segajame.
“Tuke Pujuu Apajuíyah, amek Apajuí dekaskenum chichauwaitme. Wika amina inakem aig, amina anenkagmin ibau múun anagtame.
Nuadui segajame wait aneasam mina uchig wegantu aidau pegkegnum yumigtugkum, ajumaish tuke kuitamjutkatin ata. Amek Tuke Pujuu Apajuí asam dekaskenum chichauwaitme. Nuadui, ame yayamu asag ditak tikich aidaun nagkaesau agtinai. Nuninak amina umigtamkatin ainawai”, tiuwai David.
Makichik tsawantai David iniimak: “¿Wi Jonatágjai chichama umikuitag, nuna umiakun kuitamainush Saúla uchiji wegantush makichkikesh iwaku pujaush atsawash?” tau.
Tutai nuwiya makichik aents chichajak: “Saúl wegantu makichik inak Sibá daagtin pujawai”, tau. Tutai David niina chichajak: “Untsukta taati”, tiuwai. Tusa tima untsukam Sibá taamtai apu David iniak: “¿Amekaitam Sibá?” tama nii ayaak: “Ehe, witjai, ame tabaun umiktasan taajai apuh”, tau.
Tutai apu David ayaak: “Wi Apajuí daajin wait anenmainush Saúla uchiji wegantunmayash ¿makichkiuchikesh iwakush pujatsuak?” tau. Tutai Sibá ayaak: “Jonatágka uchiji makichik, naween mai beseju wekaechau pujawai”, tau.
Tutai nii ayaak: “¿Tuwi dusha pujawa?” tau. Tama: “Duka yaakat Lodebar Amielan uchiji Maquira jeen pujawai”, tiuwai.
Timatai apu David nunú weji utitajum tusa inamjauwai.
Tusa tima wejiag itawajui. Dutikam Mefi-boshet Davita emtin niina eme anentus tsuntsuma pujusui. Nunikmatai David senchi untsuak: “¡Mefi-boshet!” tiuwai. Tusa tama nii ayaak: “Ame tabaun umiktasan juwi pujajai”, tiuwai.
Timatai David chichajak: “Ishamkagtukaipa, wi amina apajai shiig wainijaku asan aminak shiig kuitamkattagme. Tuja amina apachjum Saúl aajakua nuna nugke aina nunak awagtugmaktinme titatjai. Tuja amek wijai ekemsam mesanum yujumak tuké yutinaitme”, tiuwai.
Tusa tutaishkam Sibá yaunchuk Saúlan inake aajakua nuna apu untsuka chichajak: “Amina apujum Saúla wajiji aidaunak, niina uchijinu aidaujai ashí niina tijajin susajai.
Dutikamu asamtai, ame, amina uchijum aidau, tsakatkem aidau aatus nunú nugkanum niinu atin takagsattagme, dutikakum ajak juukam ijumtatme. Dutikawamin nuna amina apujum Saúl aajakua nuna patayi aidau yuwawagtatui. Untsu Mefi-boshet Saúla tijajiya duka wijai mesanum tuke yutatui”, tiuwai. Tusa timatai Sibá quince uchigtin, nuigtu veinte inake ajujakua nunú,
apu Davitan chichajak: “Apuh, ame tame nunak imatiksanuk umiktajai”, tiuwai. Tuja Mefi-boshetak apu uchijiskait tumain sillanum ekemas mesanum yuujakui.
Mefi-boshetak naween mai beseju wekaechau asa Jerusalén pujujakui, wagki apu Davidjai ekemas tuké yujumkan yuu asa.
Tsawan numi aidau yagkujut jegamunum apu aidau ditá suntaji aidaujai ijunag shiyakag shiwaaji aidaujai maanin asag, David suntaja apuji Joab aajakua nuna niina atuwe aidaujai, nuigtu ashí suntag aidaujai maaniatajum tusa awemauwai. Dutikam shiyakag Amón aents aidau yaakat Rabá batsatun jetekag depetuk amukajui. Untsu Davitak wetsuk Jerusalén juwakui.
Nunik pujau makichik tsawantai agkuantai David pegakjin ayamak tepau, nantaki wajas niimsatatus yakí wakauwai. Nuwi wajas niimkama makichik nuwa shigmauch wajakin niina agájin maak pujuttaman wainkauwai.
Nunik wainak niina inake aidaun, aush nuwash yakita inimsatajum tusa ishiakui. Tusa ishiakbau waketug kauna niina ujainak: “Au nuwa daajig Betsabé Eliama nawanji, hitita aents Uríasa nuwegai”, tiajui.
Tusa tiagmatai itagtuatajum tusa David inamjauwai. Tusa timatai weji jukiag itajuawajui. Dutikawagmatai David niijai kanajui. Nunik Betsabék niina jeen wakitkiuwai. Davitjai kanajua nunak nuwauch jau aina nuna tsawantan ejeyi nagkaanak tuke nunin asag mai uminak pujus nunikui.
Nunik ejapjuk Davitan chichaman akuptukui.
Nuna David dekaa, Urías akuptugkata tusa Joapan tiuwai. Tusa tima akupkauwai.
Urías jegamtai apu David Joapan pachis, suntag aidaun pachis, wajuk pujuagmae tusa iniasui. Tuja nuigtushkam amonitajai maaniamush wajuk amae tusa nunashkam iniasui.
Nuna ashí inias dekajua, yamai jemin weme dawem dijajam ayamsata tusa awemauwai. Dutikam jiinki wegaig yutai shiig pegkeg umikbaun Urías susatajum tusa apu David niina inaken awemauwai.
Tujash Uríasak niina jenig wetsuk, suntag apu pujusa inamtain waitiji aidaun kuitamin batsatunum nuwi ditajai pujus tsawajui.
Nunikmatai Uríasak niina jenig wakitkichmae tusa Davitan ujakajui. Nuna David dekaa, untsuka itatajum tima itawagmatai iniak: “Atushat wekagum tauwaitkumesh ¿wagka jeminish wechamume?” tau.
Tama nii ayaak: “Chicham umiktin agagbau arcanum egketa duka, suntag Israel aents aidau, Judá wegantu aidau, aatus ikam aak aakmakbaunum batsatui. Tuja Joab mina apujua dushakam suntaja apuji amina aentsjum aina nujai ikam jega atsaunum kanuinawai. Dita núninaish wisha ¿wagkanuk mina jegajui wayanush, yujumka yuwan, umutain uwajan, nuigtu mina duwagjaish kanush tepetja? ¡Wika makichkish nunimaitsujai, junak dekaskenum tajame!” tiuwai.
Tutai David chichajak: “Kame yamaik juwi juwakta nunikam kashin wetá”, tiuwai. Tusa tima niina jenig wetsuk Jerusalégnum kanag tsawajui. Nunikmatai kashinia duwi,
David ipauwai niijai yujumkan yuwa umutain uwagtatus. Dutika ipaa ama amakua enamkauwai. Tuja kiyaju asamtai, Uríasak jiinki niina jenig wetsuk, suntag apu kuitamin aidau kajiamunum nuwi kanag tsawajui.
Nunikmatai kashinia duwi kashikmas David papii agag Joab susata tusa Uríasan susa akupkauwai.
Nunú papii agagbaunum chichaak: “Maaniakjumek dekas ishamainnum Urías emtikatajum, dutikajum nigki ukuktajum shiwag aidau maatnume”, tuu agagbau aajakui.
Nuna Joab jukiu asa shiwag aidaun tenteawajui, dutikawag suntag maanitan shiig yacha aidau batsatbaunmanini nuna nii dekau asa, Uríasan nuni awemauwai.
Tuja shiwag aidauk dita yaaktajin ayamjuinak yaaktanum batsamsag, Israel aents aidaujai maaninayatak agá jiinjajui. Nunikag maaniamunum Davita suntaji aidau ditá apuji aidaujai jinauwai, tuja nuwi Uríaschakam jakauwai.
Nunikmatai Joab nuna pachis Davitan papiin agatug akuptukui
Nuna papiin juki wegaun akateak: “Ii maaniag nunú pachisam ashí apu ujakta.
Namputchawame nunú tusa ujamin nuna antuk kajeka inimpak: ‘¿Wagka amonita aidau yaaktaji jeteakjumesh, senchish yunumtukmaugme? ¡Atum dekatsjumek, shiwag aidau yaakat peejamunum waka ijunas flechan akenin aina nunú!
Tuja yaakat Tebésnum makichik nuwa yaki waka wajas kayan nagkima Abimelec Jerubaal aajakua nuna uchijin mauwai. Nunú dekau asajum yaakat imatika yunumtumainchau yunumtukugme’, tujamkuig, ame ayaakum: ‘Amina suntajum aina nuna apuji aidau jinawaja nujai betek Uríaschakam jakame’ tita”, tiuwai.
Tusa akatjam jiinki weuwai, nunik jegá, Joab akatmamjamunak imajtiksag ashí Davitan ujakui. Nuna antuk David Joapan shiig senchi kajegkauwai. Nunik chichama etsegnun chichajak: “¿Wagka yaakat jeteakjumesh, imanikjumesh yunutukmaugme? ¿Atum dekatsjumek au aents aina duka yaunchuk nuwa yaakat Tebésnumia yaakat peejamunum waka wajas, kayai nagkia tuku Jerubaal aajakua nuna uchiji Abimelekan mauwa numamtuk dita nagkimin aina nunú? Nunú dekayatkugmesh ¿wagka tujash imanikjumesh yaakat peejamush yunumtukmaugme?” tau.
Tama chichama etsejin ayaak: “Shiwag aidau jutijai maaniatatus iina nagkaetamsau shiig kuashat agá jiinjame. Tujash ii ipisja juki yaakta waitijin ejentamji.
Dutikajin tikich suntag aidau yaakat peejamunum wakag iina suntaji aidaun flechayai aketiagmae, imaniamunum ujumak suntaja apuji aidau jinawagmae, tuja Uríaschakam nuwi jakame”, tiuwai.
Timatai David niina ayaak: “Joab ujakta: ‘Nunú jinamunmak imanikag puyatjukaigka, kame maaniamunmak tuke bakumatia. Tujash shiig kuitamamak nuni senchi jeteka yaaktan tsaikti, tuja ame niina anentai ichichtugta’ tujamui tita”, tiuwai.
Tuja Betsabék niina aishi Urías jakae tabaun antuk senchi buutiuwai.
Nunik buutak wake besemag pujamujin nagkaankamtai, David niina untsukui. Dutika utsagkam jegamtai, David nii pujusa inamtaijin awayauwai. Dutika nii nuwatkauwai. Dutikam pujus makichik Davita uchijin uchigmakui. Tujash David dutikauwa duka Tuke Pujuunak shiig awagmakchauwai.
Tuke Pujuu profeta Natágkan Davitai awemauwai. Dutikam Davitan jegajua aujak: “Makichik yaaktanum jimag aents pujujakui. Tikichia duka aajakui wiakuch, untsu tikich ujudauch aajakui.
Nunú wiakchanuk uwig aidau, baka aidau shiig kuashat ajujakui.
“Tuja makichik tsawantai makichik aents nunú wiakchan ijagsatatus jegajuauwai. Nunikmatai, niinu uwig aidauk, baka aidauk shiig kuashat ayaig, nuna maa ijag ajamtan sujimak, ujudauchi uwigji makichkiuch pujaun atanki maa inagkauwai, ijagkan ajamsatatus”, tiuwai.
Nuna David antuk, senchi kajeka Natágkan chichajak: “¿Wagkag tikima nunash dutikawabi? ¡Nunú aentsuk shiig pegkegchauwai! Nuadui, Tuke Pujuu pachisan tajame: ¡Nuna dutikauwa duka dekas mantamnamainai!
Nuigtushkam nuna dutikauk cuatro uwija akiken akikmamainai, wagki aents ujudauchin wait anenjachu asa”, tiuwai.
Tusa tutai Natán ayaak: “¡Nunú aents pegkegchauwa duka ametme! Nuadui Tuke Pujuun Israel aents aidau Apajuín emematin aina nunú yamai juna aatus tujamui: “ ‘Wi aminak Israel aents aina nuna apuji ati tusan adaikamiagme. Tuja Saúl maawai tusanchakam ayamjukmaijame.
Ame pujusa inamjatnunash, amina apugmi nuwe aidaujai amasmaijame. Nuigtushkam Israel aents aidaun Judá wegantu aidaujai apuji awagsajame. Tuja wi imatikan amasuitag nunú ame diisam imanchauwaitkuig, aan kuashat amastajame timajai.
“ ‘Tujash ¿wagka mina chichameg intimjutkimesh wi dakitamush pegkegchaush takasume? Suntag amonita aents aidau Uríasan maatnume tusam inamjaume. Dutikawamin maawagmatai, ame niina nuwe atankiume.
“ ‘Tuja mina intimjutkim Uríasa nuwe jujukium nuadui, yamai nagkamas amina pataim aina nunak tuke puyajai mainiagtinai, dutikamu asag kuashat waitiagtinai.
Amina uchijum aina duke pempeentugmakiag waitkagmasagtinai. Tuja amina ikaa nuwem aina nuna uchijum atanjamki, amesh wainminig pan tsawai dutikati titatjai, wagki tikich aents aidaush ashí dekaatnume tusan.
Amek uumka takamsaume, tujash wika ashí Israel aents aidau dekainamunum tsawai pan iwainaktatjai’, tawai Tuke Pujuu”, tiuwai.
Tusa tama David Natágkan chichajak: “Tuke Pujuun pegkegchaun takagsajai”, tau. Tutai Natán ayaak: “Tuke Pujuu amina tudaugminak tsagkugtamjae, nuadui jakashtatme.
Tujash amek Tuke Pujuu tuke dushikiakum pegkegchau takamsaum duwi, amina uchijum akiina duka jakattawai”, tiuwai.
Nuna tusa ukuak Natán niina jeen wakitkiuwai. Nunikmatai pujus Uríasa nuween David uchin akiauwa nuna Tuke Pujuu jatan susauwai, dutikam senchi jau.
Nunitai David uchi jakai tusa Apajuín segaak, yujumkan yutsuk ijagma pegakjin kanutan dakitak, nugka tepes kanau.
Imanik waittai niina atuwe apu aidau jegajuawag inankitag tuidau. Dutikamash niig dakitau. Tuja ditajai ijunja yujumak yutanashkam dakitau.
Tujash nunú uchik siete tsawan wegak jakauwai. Nunikmatai suntaja apuji Davitan kuitamin aidau nii ujatan ishamaidau, wagki dita anentaimsag: “Uchi eke jatsaigkish ii niijai chichajinish, wake besemag dekapeau asa, ii tabaunak antugtamchama nuniaush ¿wajuk ujaktajiki uchi jakae tusaish? ¡Tusa ujajin nuna antuk nuni nagkaemas wake besemag dekapeak, pegkegchaunakesh dutikmainai!” tuidau.
Tusa chichaidaun David antuk, dekas uchik jakaegapi tiuwai. Tusa ditan untsuka iniak: “¿Uchish jakachmaka?” tau. Tutai: “Ehe, uchik jakame”, tiajui.
Tuja siete tsawantai uchi jak tepesua nuaduik Davitak makichkish maichui, tuja kugkuinnakesh nijamkachui, nuigtush jáanch pegkegnakesh nugkutsuk pujau. Nunik pujau uchi jakae tabaun dekaa, nugká tepau nantaki mainiuwai, nunik kugkuinun nijamak jáanchin yapagmamauwai. Nunik Tuke Pujuun ememattatus aak Apajuíjai chichatai aakmakbaunum wayauwai. Nunik Apajuín ememati ukuak, yujumkan sujusagmatai yuwatjai tusa niina jeen weuwai. Nunik jegamtai yujumak susam yuwauwai.
Yujumkan yuwamtai inake aidau chichajuinak: “Uchi iwaku pujusmataig aneakum yujumak yutsuk ijagma pujusam buutmaume, tuja uchi jakamtaig nantakim yujumak shiig yuwaum dusha, Apuh, amesh ¿wagka aniame?” tuidau.
Tiagtai David ditan ayaak: “Uchi jak tepema nuaduik Apajuí mina wait anenjug etsagagchaintash tusan yujumka yutsuk ijagma pujusan buutmajai.
Tuja yamai uchi jaka nuaduish ¿wagkanuk ijagma pujusnush buuttaja? Wika uchi ataktu tsagagti tusanuk tumaitsujai. ¡Wi jakun niijai ijunjatnaitjai! Untsu niig ataktu aneantag wijaig pujumaitsui”, tiuwai.
David niina uchiji Betsabéyai akiamu jakamtai, nuwe Betsabé buuttai etsagkeg ukukiuwai. Nunik pujau tikich tsawantin nuwen ijagsatatus wejiuwai. Nunik jegá niijai kanajui. Dutikam pujus ejapjuk uchi aishmagkun uchigmakui, dutikamtai David adaikauwai Salomón. Tuja nunú uchinak Tuke Pujuu anejakui.
Nuadui Tuke Pujuu profeta Natágkan akateak: “David niina uchiji akiina nunak Jedidía adaikati”, tusa tiuwai. Tusa tima David niina uchijin Jedidía adaikauwai.
Absalón aajakui Davita uchiji tikich nuwanum akiamu. Nunú niina yachin maa shiwagmaga tupikaki, Gueshur nugkanum yaakat Tecoa jegaa nuwi uumak pujusui. Nunik pujai Absalón wakitki taati tusa Joab Davitan tiuwai.
Makichik tsawantai apu David Joapan chichajak: “Absalón wakitki taa pujusti tusan tajai. Nuadui weme Absalón ujakta wakitki Jerusalén taati”, tiuwai.
Tusa tama Joab Davitan eme anentus tsuntsuma nijayin nugka antig pujus chichaak: “Apuh, ame mina wait anenjam nunak yamai dekas shiig dekaajai. Wi amina segabiajam nunú antugtuku asam, ame minak inatme”, tiuwai.
Aatus tusa, jiinki Gueshur nugkanum weuwai Absalógkan juki Jerusalén itaatatus.
Nunik wetai Apu chichaak: “Yamaikik Absalógkak minak waitkashtatui, tutupit niina jeen weti”, tiuwai. Tusa tibau asa Absalógkak apu pujamunmak wetsuk tutupit niina jeen weuwai.
Niig maki makichik mijan amuebaunum intashin tsupimajakui, wagki intashi tsakatai tutitag dekapeau asa. Nunú intash tsupikbau dekapamak jimag kilo nagkaesau aajakui. Duka kijin dekapatai apunu aajakua duwi dekas shiig dekapa diisbau aajakui.
Absalógka uchijig kampatum aajakui. Untsu nawanji makichik Tamar daagtin shigmauch aajakui.
Absalógkak Jerusalén jegauwaitak, apu David eke waitkashti tibau asa, niina waintsuk jimag mijan pujau.
Nunik pujus makichik tsawantai Joapan untsukui, apu David ujatjukta, niijai chichastajai tusa. Tujash Joab dakitjauwai. Nunikmatai ataktushkam chichaman akuptukui. Tujash ataktushkam dakiajui.
Nunikmatai Absalón niina inake aidaun chichajak: “Joapa ajaji cebada ajakbau mina ajagjai apatdayas awa nunú wejijum ¡apejuatajum!” tiuwai. Tusa tima shimutkag Joapa ajajin apejuawajui.
Dutikiagtai Joab Absalógka jegajua chichajak: “¿Wagka amina inakem aidaush mina ajagnash apenawa?” tau.
Tama Absalón ayaak: “¿Wagka wisha Gueshur pujaunush juwish taamja? Dekas imaug pujumainnas miniyagtai tajai. Tau asan amina akateakun: ‘Yamai apuh, amina wainkatasan wakegajai, tuja wi pegkegchaun takamsamu akuig mantuata tajame’ tujamui tusam apu David ujatjukta tusan awematag tai, ame dakitau asamin aunak aikajai”, tiuwai.
Tusa tima Joab apu Davitan ujaktatus wejiuwai. Nunik jegajua ujakam, apu David Absalógkan untsukui. Dutikam apu pujamunum jegá, apun eme anentus tsuntsuma nijayin nugka antig pujusui. Unstu apu niina kumpamak shiig anentus yapinum kugkuasui. Dutika tsagkujug ataktu nii pujusa inamtaijin awayauwai.
Kuashat tsawan nagkaemakiu ai, Absalón makichik carro maanitain caballo aidaujai ikamkauwai. Dutika niina kuitamkatin aidaun cincuenta suntag yacha aidaun ijumjauwai.
Tuja Absalógkak kashi kashinig shiig kashikmas nantaki, yaakta waitijin jintá yantamnum tuké wajau. Nuwi wajas aents aidau utugchat ajam, apu chichama epegtujuati tusa minidaun chichajak: “Atumesh tuu yaaktanmaya ainagme”, tusa iniau. Tusa iniam: “Iik Israel aents aina nunú wegantu ainaji”, tuidau.
Tusa tiagtai Absalón chichajak: “Ame apu chichaman epegtujuati tusa wakegam duka dekas shiig pegkejai. Tujash apu niina aentsjin ame chicham epegkeata tusa adaikamuk shiig atsawai”, tau.
Tusa nuigtu chichaak: “¡Wika apu chichama epegkin ati tusa adaikamuitkunuk, utugchat ajamu wijai chichastatus minidaunak wi epegtumainaitjai!” tau.
Tusa tau asa, nuigtushkam aents niyai jegaunak, uwegnum achika kumpamak pagkuk yapinum kugkuau.
Tuja nuigtushkam aents aidau apu David chichaman iwagtujati tusa minidaunak kumpamak tuké pagkuk kugkuau. Dutikak Israel aents aidaun anentainak yampagtau. Nuadui niina apajin nagkaesau Absalógkan ima senchi eme anentuidau.
Tuja ipak usumat mijan pujus, Absalón apu Davitan chichajak: “Wisha Tuke Pujuun anagkuawaitag nuna umiktag tusan Hebrón wetag tajai, nunú minash wait aneasam ayu tujutta.
Wi Siria nugkanum Gueshur pujusan Tuke Pujuun segakun: ‘Ame Jerusalén awagtukiaminig, yaakat Hebrógnum wenu kuntinu maa apeakun ememattinaitjame’ tusan tiuwaitag nuna umiktag tajai”, tiuwai.
Tusa tutai apu ayaak: “Ayu, wetá”, tiuwai. Tusa tima Absalón yaakat Hebrógnum weuwai.
Tujash Hebrón eke wetsuk chichama etsejin aidaun akateg Israel aents wegantu aidau batsatunum ishimak, uwija kachuji umpuamun antuinakug: “Absalógkan yamaik Hebrógnum iina apuji atinun adaikaje tusa untsumkatnume”, tiuwai.
Tusa ishimak nuigtushkam Jerusalégnumian doscientos aents nii Hebrón wetai uyuntsatin aidaun ipauwai, dutikam nii chicham umiamunak dekachu asag niijai shiyakajui.
Tuja nuigtushkam, wi Apajuín emematkun kuntinun maan apetai uyuntusti tusa Davita chichajin apu aidaunmayan makichik Ahitófel daagtinun niina yaaktaji Guilo aajakua nuwi pujaun untsukui. Dutika untsukam Ahitófel Absalógjai weuwai. Nuadui Israel aents aidauk nuni kuashat Absalógjai ijunaidau. Nunidau asag shiig kuashat wajasajui.
Makichik aents chichama etsejin Davitan wejiuwai, Israel aents aidau Absalógjai ijunjaje nuninak aminak shiwagmatjamainawai tusa ujaktatus.
Dutika ujakam David suntaja apuji niinu aidau Jerusalén batsatun chichajak: “¡Yamaikiuchia duwik wamak pisajagmi, nuniatsjinig Absalón mantamain ainaji! ¡Wamak umintsatajum pisajagmi nuniatsjinig Absalón niina aentsji aidaujai amaintamak ashí Jerusalégnum batsatutinak amupamain ainawai!” tiuwai.
Tusa tutai, apu Davita chichajuinak: “Apuh, iik ame tabau umiktasa umintsa dakamji”, tuidau.
Tusa tiagmatai apu niina ikaa nuwe aidaun dieza imajin nii pujusa inamtaijin batsaak, nuwi ashí aents batsatu aidaujai jiinkiuwai.
Nunik jiinki ashí niina uyunaidaujai yaakat nagkatkamunum jega pujaunum nuna yantamen ijunjajui.
Nunikag ashí suntaja apuji aidauk niina ejapeawajui. Nuninai untsu quereteo aidau, peleteo aidaujai, apu pujusa inamtain kuitamin aidau, nuigtu seiscientos geteo aents aidau aatus yaakat Gadnum nagkamas apu pataetukaju aidauk apu wetai eemak shimujakajui.
Nunik shimuinamunum makichik aents Gadnumia Itai daagtinun apu chichajak: “¿Wagka amesh jutijaish minimume? Amek dekas wakitkim yamajam apu ekemi nujai pujusta, wagki amek nuigtushkam nugkem ukuakum tikich nugkanum pujame.
Wika wi pujustinnakesh shiig dekaa weatsug nuniaunush ¿wagkanuk wisha aminash yau taamum nuniauminash jutijai minita tusanush titagme? Dekas amek wakitkita nunikam amina pataim aidau batsatbaunum pujusta. ¡Tuke Pujuu pegkegnum yumigtamsati, dutijamak tuké kuitamjamkatin ati!” tiuwai.
Tama Itai apu Davitan ayaak: “Apajuísh antai, tuja apuh ameshkam antamin tajame: ‘Wika ame tuwi pujuttame, tuja tuwi jamainnumkesh wekaetatme, nuwi wishakam amejai amina inakem asan wekaetatjai’ ”, tiuwai.
Tusa imattai David ayaak: “Ayu, kame takumek minita”, tiuwai. Tusa tima Itai David weamunum niina patayi aidaujai, nuigtu tikich aents aidau niina uyunaidaujai aatus ijunag weuwai.
Nunik shimuinak David niina uyunaidaujai senchi buutuidau. Nunikag shimui shimuinakua, entsa chichijam Cedrón tutainum jegawag nuna ashí katitjajui. Nunikagmatai Davidchakam katigkui. Nunikag Davidjai ijunag jinta uwegshunum wetainum shiyakajui.
Tuja sacerdote Sadokshakam ashí Leví wegantu aidaujai chicham umiktin agagbau egkeamun arcan yanaki jukiag shimuidau, nunik shimui shimuinakua ashí aents yaaktanmaya jiinjagmatai, nunú arcanak sacerdote Abiatarai ukukiajui.
Dutikawagmatai David sacerdote Sadokan chichajak: “Chicham umiktin agagbau egketu arca Apajuínua duka yaakat Jerusalén awagkitajum, wagki Tuke Pujuu mina wait anenjakug Jerusalén ataktu awagtuktatui, dutijakui juju chicham umiktin arcanum egketu ukuktatag duka Niina aakjinig aun ataktu wainmainaitjai.
Untsu Apajuí wait anenjachu asa juwig pujusti tujutkuig, nunashkam nii wakegamua nunisag uminkati titatjai.”
Tusa nuigtushkam sacerdote Sadokan chichajak: “Amek Abiatarjai Jerusalén wakitkita, tuja atum wegakjumek uchijum jukijum wetajum. Ame jukita uchijum Ahimaas, tuja Abiatar jukiti uchiji Jonatágkan.
Atum nunika shimagmin untsu wi uwejush tepetpetua nuwi pujuttajai, wakitki taajum chicham ujatkamnujum tusan”, tiuwai.
Tusa tima Sadoc Abiatarjai Apajuí arcajin jukiag Jerusalén wakitkiajui, nunikag nuwi batsatu.
Nuninai David Olivo nain tutainum wakauwai. Nuwi weakug sapati weamatsuk wake besemag dekapeak datsaamamunum buuken dukuka buu buutkawa weuwai. Nunitai aents aidau niina uyudaidaushkam nunisag buuken dukuka buu buutuinakua shimuidau.
Tuja Ahitófel Absalógjai chichaman uminawai tabaun antukag Davitan ujakajui. Nuna David dekaa, Ahitófel tabaun Absalón antugkashti tusa, Tuke Pujuun ausauwai.
Nunik Davitak wea weakua muja titijin nii yaunchuk Apajuín emematak kuntinu maa apejakua nuwi wakauwai. Nunikmatai makichik aents Husai daagtin arquita aents wegantu jáanchjin japiki ichigka buuken nugka yukukuntun yukumag jiinkiuwai, Davitan igkugtatus.
Nunik minittaman David chichajak: “Ame wijai minakminig kakajus tupikakin Absalón mantuawai tusan uumainchau atatjai.
Untsu mina yainkatag takumek Jerusalén jegam Absalón chichagkum: ‘Wika ame inakmetjai, nuniau asan yaunchuk amina apa umijin ayag dutiksanuk amina umigkatjame tajai’, tita. Tusa tamin ayu tusa niina inake etamataig, nuwi pujusam Ahitófelash wajintuk chichat, nunú ame nii tabau yapagtumainaitme.
Tuja Sadoc Abiatarjai imau batsata nunú chichaman mina ujatiagtatui. Tuja Absalógkash nii pujusa inamtaijin pujusash wajintuk chichamnash umiawa mina shiwagmatuinakush, nunú antukam ame dita ashí ujattame, nuna untsu dita mina ujatiagtatui.
Nuigtushkam sacerdote Sadoc, Abiatar, nuigtu dita uchiji Ahimaas, Jonatán aatus mina chichama ujatkagtin batsatui. Nuniau asamtai, ame dekamu aidauk ditai yunumka pujusam wajintuk chichajat nunú ashí ujatkata”, tiuwai.
Tusa tima Husai Davita kumpaji aajakua nunú wea weakua Jerusalén jegakma Absalógchakam Jerusalén jegá wayaig betek niishkam jegauwai.
Dutika igkugkam David niina iniak: “¿Aancha itugkatna imatikamesh iniime?” tau. Tama nii ayaak: “Juju burro aina juka amina nuwem aidau, uchijum aidaujai pekamiagtinai. Untsu pag aina nunak, uva ekaekamu aina nujai amina inakem aidau yuwawagtinai. Tuja umutai vinoa juka jintá uwegshunum shimamunum yaki pimpiawa nunú uwajagtinai”, tiuwai.
Timatai David iniak: “¿Amina apujum Saúl aajakua nuna tijaji Mefi-boshetash wajukame?” tau. Tama Sibá ayaak: “Auk ame tupikakiamin niina apachji Saúl apu aajakua nuadui mina apu adaitukchajaintash tusa Jerusalén juwakmae”, tau.
Tusa tutai David niina chichajak: “Ayu, dekas nii tuu wekagu asamtai, Mefiboshetdau aajaku aina nunak amina amastajame”, tiuwai. Tusa tima apu emtin tsuntsuma pujus chichaak: “Wi ame wakegamun umiakui, ame mina yamai wait anenjujum aikasmek tuké wait anenjugtin ata tajame”, tiuwai.
Aatus chichasa ukuak Davitak aents niina uyunaidaujai we wenakua yaakat Bahurim jegawajui. Nuninai nuwiya makichik aents Saúl wegantu Guerar aajakua nuna uchiji Simí daagtin jiinki, Davitan pegkegchaun chichaju.
Imatjak kaya juki Davitan tukutatus nagkiau, dutikak niina suntaji aidaunashkam nagkiau. Dutiktai Davita aentsji aidau, suntag niina kuitamin aidaujai tentea ejapeawag emainaig,
Davitan pegkegchaun chichajak: “¡Magkagtinu, juwi pujutsuk wejumta!
¡Ame apu atasam Saúla patayi aidau amukuitam duwi Tuke Pujuu aminak suwimkan amawai! ¡Nuna umiak Tuke Pujuu yamai amina atanjamki, amina uchijum Absalógkan apu emattawai! Ame juwi wekaesam waitiam duka amina pegkegchaugmin waitiame. Amek dekas pegkegchau magkagtinaitme”,
tusa imatjutai, Abisaí Seruiá uchiji aajakua nunú apu Davitan chichajak: “¿Wagka jusha annaitkush aminash pegkegchaunash chichagtamua? ¡Dekas yamaikiuch niina buuken tsupigkan maatjai!” tau.
Tutai apu ayaak: “Atum Seruiá uchijitigmek tuke aanin chichá yujagme, tujash wika dutikatajum tichattajai, wagki nii mina pegkegchaun chichagta nunak Tuke Pujuu tita tibau asa tawai. Nuadui makichik aentskesh, wagka dusha tame tusag niinak tumain ainatsui”, tiuwai.
Nuna tusa Abisaín, suntaja apuji aidaujai chichajak: “¡Mina uchigkesh mantuatag tujuta duwi, Benjamín wegantua duka dekas minak mantuatag tawai! ¡Idaisatajum pegkegchaun chichagtakush chichagtukti! ¡Tuke Pujuu tita tibau asants tujutatai!
Tuke Pujuu wi waitiamun diigtus au aents mina yamai pegkegchaun chichagta nuna yapajia pegkegnum yumigtumainai”, tiuwai.
Aatus tusa niina aentsji aidaujai, nuwi nagkaemakiag shimuidau. Nuniagtai Simí David weamunum yantamen peentaunum wesa pegkegchaun chichajak, kayai nagkiak, nugka yukukuntun juki yukuau.
Tuja Davitak niina aentsji aidaujai namak Jordán jegawajui, nunikag senchi yawejaju asag nuwi ayamainak batsamsajui.
Tuja Davitak niina aentsji aidaujai tupikakiag imau yujainai, Absalón Ahitófeljai nuigtu ashí Israel aents aidaujai Jerusalén jegawajui.
Nuninai Husai arquita aents Davita kumpaji Absalógka jegantun senchi untsumak chichajak: “¡Ameketme apumek, ameketme apumek!” awaju.
Imatjam Absalón niina iniak: “¡Wika aminak mina apag Davitan shiig kumpajimpapi tinugme! ¿Wagka amina kumpagmijaish wechamume?” tau.
Tama Husai ayaak: “Wika Tuke Pujuu yana etegkattawa apu ati tusa, tuja nuigtushkam Israel aents ashí ijunag etegkawagtata nuna yayaakun pujustag tau asan juwakmajai.
Ame apu uchijiyaitam nuna umigchaknush wisha tujash ¿yanak umigkatja? Nuadui wika amina apan umijiag dutiksanuk amina umigkattajame”, tiuwai.
Tusa timatai idayas pujus Absalón Ahitófelan iniak: “¿Amesh minash wajukati tujutme?” tau.
Tusa tama Ahitófel chichajak: “Amina apa tupikak niina ikaa nuwe aidaun jega kuitamkati tusa batsaki nujai kanagta. Dutikawamin ashí Israel aents aidau dekas niina apajinak shiwagmagapi tujamiagtatui. Aatus tikich amina yaimpaina dushakam aminí agtatui”, tau.
Nuna tusa jega tuntupen carpan aakmatkajui. Dutikawagmatai nuwi apaji ikaa nuwe batsatun yajuak utsaa, ashí Israel aents aidau wainainamunum ditan kanutjauwai.
Tuja nunú tsawantinig Ahitófelan chichameg Apajuín chichamejai betek tumain aajakui. Nunak David pujusmataish iman aajaku asa, Absalón pujusmataish imanuk aajakui.
Duwi pujus Ahitófel Absalógkan chichajak: “Amina suntajum maanitan yacha aina iman etegjam doce mil sujusta. Dutikawamin yamai kashia duwik Davitan pataetuktajai.
Dutikan pimpiki ayamak pujaun amainagkan, niina aentsji aidaun uwaaka ishimkun nigki juwakmatai maatjai.
Dutika ai ashí aents aidauk nuwa aishina niina apajin dukujijai ukuak, aishijai wegama numamtuk waketug aminí kaunattawai, wagki amek ima Davitak mantamnati tusam wakegame. David mantamnamtai ashí Israel aents aidauk agkan ijunag utugchat atsaunum batsamsagtatui”, tiuwai.
Tusa timatai Absalón nuna shiig pegkeg diisui, tuja Israel aents aidaun apuji aidaushkam pegkejai tiajui.
Tujash Absalógkak Husai untsuka utitajum niish wajintuk anentaimua nunú dekajuami tiuwai.
Tusa tima Husai jegamtai, Absalón chichajak: “Ahitófel chichaak: ‘Yamaikiuch David pataetukmi’ tawa dusha ¿amesh wajintu anentaime? nunú tukagtita”, tau.
Tama Husai ayaak: “Yaunchuk pegkejan tujamin akush, yamai tujama nunak pegkegchaun tujamne.
Amek shiig dekame amina apak niina aentsji aidaujai maanitan yacha ainawai. Iman asag chayú uchiji yajutkam kajeka ishamain wajama imaninawastai. Nuigtushkam amina apak yaunchuk nagkamas maanitnak unuimatjauwai. Nuadui niig aneaku asa tikich aents aidaujai ijunjag kanagchattawai.
Yamaikish auk niig waanmagkesh, nuniachkush tikich yantamnumkesh uumkas pujatai. Tuja ame jeteamin amina suntajum aidaun ujumak jinaamtaig, tikich Israel aents aidau nuna dekawag Davitap dekas niina suntaji aidaujai depetkae tusa niina eme anenjagtatui.
Nuniagtai amina suntajum dekas wajiu leónjai betek kajen aidaush nuna antukag maaniachmin dekapjagtatui, wagki Israel aents aidauk ashí dekainawai, amina apak niina aentsji aidaujai wajiu aina nuna.
Nuadui wika dekas Israel aents aidau yaakat Dagnum nagkamnas yaakat Beershebanmaya aatus suntag shiig kuashat nayantsa kamatkaji dekapamainchauwa iman batsata nunú ipaam ijumjata. Dutikam nunú ame yajuakam dekas wejita tumainaitjame.
Dutika amina apash tuwig pujawa nunú jeteka, yumi sajatuk kakegama numamtuk pachiachbau utsantua ashí niina aentsji aidaujai ijinami dutikam makichkish iwakuk juwakchati.
Tuja David tupikaki tikich yaakat utumainchau peejamunum uumkamtaish, ashí Israel aents aidauti daek yajutka yaakat peejamu anaa japiki entsanum utsaattaji, dutika ajin makichik kaya pujaukesh atsuttawai. Nunikmatai utua amina apa pujau wainka maattaji”, tiuwai.
Aatus Husai timatai Absalón ashí Israel aents aidaujai wakejukajui, wagki Ahitófel tibaun nagkaesau pegkeg asamtai. Ahitófel tibaun yapagtuawa nunak Tuke Pujuu tibau asamtai dutikauwai, wagki nuna dutikamtai David Absalógkan depetkati tau asa.
Aatus tusa ukuak Ahitófel wajintu Absalógkan ashí Israel aents aidaujai ijumag tine nuna pachis, tuja niish wajintu Absalógnash tine nuna aatus Husai sacerdote Sadokan Abiatarjai ujakui.
Dutika ditan chichajak: “Wamak shiyakjum David ujaktajum, dita batsata nuigkik batsamtsuk nuna ukukiag namak Jordágka amain katiagtinme. Untsu nuna nunichagtaik, Absalón niina suntaji aidaujai amukagtatui”, tiuwai.
Tuja Davitan ujakagtinuk Jonatán Ahimaasjai yaaktanum wayajin waipakainum tusag, yaaktanum jegattak yumi pukuni jiinin Roguel tutainum nuwi uumak dakamainak batsatu. Nuninai makichik nuwa inak weji ujakui. Dutikam nuna Davitan ujakagtatus jiinag shimuidau.
Núnidaun makichik uchi wainak, Absalógkan ujaktatus wejiuwai. Nunitai Jonatán Ahimaasjai waugtusag makichik aents dita waintai yaakat Bahurim tutainum pujujakua nuna jeen jegawajui. Nunikag nuna agájin yumigmat taimunum nuwi egkemawag uumkajui.
Nunikagmatai nuna nuwe yumigmat dukutain juki dukuka nuwi trigo akagbaun ukaja, yumigmat taimunak wainmainchau emauwai. Dutikamu asamtai makichkish yumigmatnak wainkachaju ainawai.
Nunik chimpijai Absalógka inake aidau nuwi jegawag nunú nuwan iniinak: “¿Ahimaasash Jonatágjaish tuwi batsatua?” tuidau. Tusa iniam nii ayaak: “Juwi kaunawag namaka aatu shiyakmae”, tau. Tusa timatai shimutkag egai egainakua wainkachag Jerusalén waketjajui.
Nunik waketjamtai Ahimaas Jonatágjai jiinkiag tupikaki shiyakajui Davitan ujakagtatus. Nunik jegawag ujainak: “Wamak umintsajum Jordágka amain katiagtajum, wagki Ahitófel atumi mantamatatus chichaman Absalógjai umikaje”, tuidau.
Tusa ujakajam David niina aentsji aidaujai ashí jiinjag waugtusag Jordágka amain katiajajui. Nunak nunú kashia duwik ashí katiajajui.
Tuja Ahitófelak nii tibau umigkacham kajeka niina burrojin entsamak niina jeen yaakat nii akiinamujin weuwai. Nunik jegaa niina patayi aidaujai ashí chichas uminak, suween daekai jigkama jakauwai. Nunik jakamtai niina apaji ukusbaunum ukusajui.
Davitak Mahanaim jegau ai, Absalógkak niina suntaji aidaujai pataetuk Jordágkan yama katituidau.
Tuja Joab suntaja apuji aajakua nuna yapajia Amasá Joapa ikaa yachi aajakua nuna Absalón adaikauwai. Amasá aajakui Ismael aents Itrá aajakua nuna uchiji, niig Nahasa nawanji Abigail Davitan ikaa umayi aajakua nuwi akiamu aajakui. Abigail aajakui Seruiá umayi Joapan dukuji.
Tuja Absalógkak tikich Israel aents aidaujai Galaad nugkanum jegawajui.
Nuninai David Mahanaim jegamtai, Nahasa uchiji Sobí Amón nugkanum yaakat Rabánmaya, tuja Amiela uchiji Maquir yaakat Lodebarnumia, nuigtu Barzilai nugka Galaadnum yaakat Roguelimnumia aatus Davita igkug kumpamatatus jintukiajui.
Nunik shimuinak David niina aentsji aidaujai susatnun: Jáanch asepatai aidaun, shikika umutai aidaun, ichinak aidaun aatus yajuakajui. Tuja nuigtushkam trigon, cebadan, harinan, trigo duwikbaun, haba aidaun, lenteja aidaun,
dapa yumijin, mantequillan, uwijan, nuigtu baka muntsujijai queso najanamun aatus yajuakag David niina aentsji aidaujai yuwati tusa ejetiajui. Nunak dita anentaimas: Uwegshunum mininak pimpiki yapagkiag kitajag mininawai tusag dutikawajui.
David niina suntaji aidaun ashí dekapajui, dutika mil suntajan apuji agtinun, cien suntajan apuji agtinjai adaitujui.
Tutai dita ainak: “Dekas apuh amek minipa, wagki shiwajak ii aidautinak imanikag puyatjupainatsui, nuadui ii pisaajinish idaitamainai, nuniachkush jimaitukesh amupak idaitamainai. Tujash amek ii diez mil ainag nuna nagkaesau akikaitme. Nuadui amina dekas mantamawagtatus wakejutpainawai. Nuadui apuh, amek dekas juju yaakta juwig pujusam iina depetamainakui atujatkatin ishiakta”, tiajui.
Tusa tama: “Ayu, atum tajum duke ati”, tiuwai. Tusa tamawaik yaakta waitiji yantamen wajasui. Nunik wajai suntag mil akanjamu aidau, cien akanjamu aidaujai aatus jiinaidau.
Nunú eke shimuinatsaig apu David chichaak: “Absalón wainkugmesh tikima maawaigpa”, tusa, Joapan, Abisaín, Itain aatus ujakui. Tusa taun suntag aidau ashí antukajui.
Aatus suntag aidau jiinag tikich Israel aents aidaujai maaniawagtatus shiyakajui. Nunak ikam Efraín tutainum maaniawajui.
Nuwi maaninak Davita aentsji aidau tikich Israel aents aidaun depetkajui. Nuwi maaniamunum shiig kuashat jinauwai. Ashí ijumjamak veinte mil aents jinawajui.
Nunú tsawantin ashí nugkanum maaniau ainawai. Tuja nuwi maaniamunmak puyajaik imanikag jinachajui, ikam shiig múun ishamainnum maanidau asag, imannum wainak akuumak yujasag ima kuashat jinawajui. Aatus Absalógka suntaji aidau shiig kuashat jinauwai.
Tuja Absalógchakam burronum entsamak wekama Davita aentsji minidaujai pachiachbau igkunikui. Nuna burro wainak ishamak tupikaki numi encina tutai ayaunum akumkauwai. Nunitai Absalón nuna numi kanawen kuntujen eteemamtai, burro tupikak ukukiuwai, dutikam yaki numi kanawen detau.
Nunik detaun makichik aents wainak tupikaki jegaa Joapan ujaak: “¡Absalón numi kanawen eteema detaun wainkamjai!” tau.
Tusa ujaam Joab niina chichajak: “¿Wagka wainkayatkumesh nuwig maa ukukchamume? Dutikawaminig plata diez najanamu aidaun makichik akachumtaijai amamain awajkajame”, tau.
Tusa tama nunú suntag niina chichajak: “Nunú mil plata sujakminish, wika apu uchijinak maumaitsujai, wagki apu amina, Abisaín, Itain aatus chichagtamainak, mina uchijuk maawaigpa tujamaidau ashí antukmag nuadui.
Tuja wi maamtaig apu Davitak tuké dekamainai, wagki niig makichkish uumjukaik idaimaitsui. Niig iniimas tuke dekamainai. Nunik dekamtaig amekesh minak ayamjutmaitsume, nii minak mantumainai”, tiuwai.
Tusa tutai nii ayaak: “¡Amejai chichaaku tsawan megkaemainuk atsugtawai!” tusa ukuak kampatum nagkin juki Absalógkan jegantun iwaku detaun aketuk kampatuma imania detsepnum ijuwai.
Dutikamtai Joapan uyunaidau diez aents yujau Absalógkan tenteawajui. Dutikawag awenawag maawajui.
Dutikawagmatai, Joab uwija kachuji umpuagtajum tusa inamjauwai. Tusa tima umpuajagmatai, suntag aidauk tikich suntag Israel aidaun aintug shimuidau ukukiajui, wagki Joab ukuktajum tau asamtai.
Nunikag Absalógka iyashin jukiag nunú ikamnum waa múun aunum nuwi egkeawajui, dutikawag nuwi kaya múun aidaun yajuakag shiig kuashat ijumjujag ukukiajui. Tuja tikich suntag Israel aents aidauk Davita suntaji aidau pataetuk shimuidau ukukiajam, maki makichik dita jeen pisajajui.
Absalón iwaku pujusa niina niimen dakumak kayai najanauwai. Nunak nii anentaimas: “Mina uchijuk atsa duwiyap wika jakanuk makichkish pachikcham megkaemainaitja”, tau asa nii iwaku pujusa dakummamak najanamujin, Absalón adaikauwai. Duka yamaikish Absalón dakummamak najanamu tutai nugka paka, apu nugke tutaya nuwi awai.
Tuja Sadoka uchiji Ahimaas Joapan chichajak: “Tuke Pujuu amina ayamjutpak shiwaajum aidaunak ijinae tusan apu Davitan tupikakin wenu ujaktajai”, tiuwai.
Tama Joab ayaak: “Amek yamaik chichamak etsegkashtatme, tikich tsawantin etsegkata, wagki yamaik apu uchiji mantamnae”, tiuwai.
Tusa tiuwaitak suntag etiope aentsun chichajak: “Ame wetá nunikam apu pujamunum jegam ame waji wainkaume nunú ashí ujakta”, tiuwai. Tusa tima niina eme anentus tikishmag nugkan nijayin antig pujau wajaki tupikaki weuwai.
Nunikmatai Ahimaas Joapan ataktu chichajak: “Dekas minash idaitusta wisha etiope aents wega nujai wetajai”, tau. Tutai Joab ayaak: “¿Wagka amesh nunú chicham etsegbaunum pegkeg waji jukitnunigkish wetag tame?” tau.
Tama Ahimaas ayaak: “¡Duka puyatjukaipa, juachkunush jukishtajai. Wika wamak tupikakin wetag tajai!” tau. Tutai Joab ayaak: “¡Untsu takumek, tupikakim wetá!” tiuwai. Tusa tima nugka paka tepajunmanini tupikakiuwai. Nunik etiope aentsnak amayag nagkaikiuwai.
Nuninai Davitak yaakat Mahanaima waitijin nuna yantamen eketu. Nunik eketai suntag jinta kuitamin yaakat peejamu waitijin nuna yakin wakauwai. Nunik niimkama makichik aents tupi tupikakua midaun wainkauwai,
nunik apu David antukti tusa senchi untsumkauwai. Nuna antuk apu chichajak: “¡Ima nigki minakug, chicham pegkejan etsegkatatus minak aniawai!” tau. Tuja nunú aents tantattak minai,
tikich aentschakam nuna ukujin tupi tupikakua midaun wainkauwai. Nunik nunú suntag waiti kuitamin untsumak: “¡Tikishchakam tupi tupikakua minawai!” tau. Tutai apu ayaak: “¡Niishkam chicham pegkejan etsegkatag tusas minatai!” tiuwai.
Tutai waiti kuitamin awentsag chichaak: “Tupikamuji diigsamash Sadoka uchiji Ahimaas diyajai eemak mina nunak”, tau. Tutai apu ayaak: “¡Niig aents shiig anentaimkauwe, chicham pegkejan etsegkatasas minatai!” tau.
Tusa chichaak eketai, Ahimaas tupikaki taakug apu eketun jegantun tikishmag tsuntsuma nijayin nugka antig pujus kumpama chichajak: “¡Tuke Pujuu amina Apajuígmia duke ememattai ati! Wagki amina kajegtamiagma nuna, amina suntajum aidau depetkati tusa nii timatai depetkag ayamjutpaku asagmatai”, tiuwai.
Tama nii iniak: “¿Absalógkash pegkejak wekaema?” tau. Tama Ahimaas ayaak: “Joab mina chicham etsegkata tujutmatai tupikakin minai, mina ukujui suntag aidau shiig senchi pampaidaun antukmajai. Tujash dekachmajai wagkas imatiagma”, tau.
Tutai apu David chichajak: “¡Menasta, nunikam anui wajasa dakamsata!” tama Ahimaas ayu tusa menaas wajasui.
Nunik wajai etiope aentschakam tupi tupikakua tantauwai. Nunik apu Davitan chichajak: “Chicham pegkejan itaag nunú amesh, mina apujuh, antukta. Yamai Tuke Pujuu amina ayamjutpak shiwag amina kajegtamiagma nunak ashí ijina agkanmitkagmae”, tau.
Tusa tama apu David etiope aentsun iniak: “¿Absalógkash pegkejak wekaema?” tau. Tama nii ayaak: “Apajuí waketaik nunú uchi Absalón jakama nunisag tikich amina kajegtamaina dushakam itugkag ashí jinawanum tusan wakegajai”, tau.
Nuna antuk apu anentain inagmakui. Nunik waitinum yaki kanutai umikbaunum nuwi waka buutiuwai. Tuja nuwi wekagas buutkabaikia chichaak: “¡Uchuchi Absalógka! ¡Uchuchi Absalógka! ¡Wi mantamnamain ame mantamnaume! ¡Uchuchi Absalógka!” waja wajas buutu.
Apu David Absalón jakamun dekaa buutui tabaun niina uyunainak Mahanaim jegawaju aidau dekawajui. Nunikag ujumak aents Joapan ujaktatus wejiajui.
Nuna suntag aidau antukag depetmakaju asag shiig aneasag waketmainun, ayatak datsaajag depetmakchauti wajukmaina numamtuk wake besemag waketjajui.
Nuninai apu David yapiin jáanchi dukumak senchi jiika buutak: “¡Uchuchi Absalógka! ¡Uchuchi Absalógka! ¡Uchuchi Absalógka!” wajau.
Imatak niina inamtaijin pujusa buutak pujuttaman, Joab jegajua chichajak: “Amina, tuja amina nuwem aidau, uchijum aidau, nawanjum aidau, ikaa nuwem aidau aatsa ayamjaku, amina kajegtamiagma duka yamai depetka ijinaji. Dutikau ajinig, amek ii pegkegchau takamsamtai datsankagtakum wajukmaina aan pujame.
Amek suntaja apuji aidau, nuigtu amina suntajum aina dushakam eme anentsa diyatsum nunú yamai paan iwainmamkaume. Nuniau asam ya amina kajegtamua nunú ima senchi aneakum, amina anempaina nunú kajejame. Amek ii jinaa ajinish puyatkagtutsuk, Absalón iwaku pujakuig shiig aneasa pujumain asam aniame.
Aní pujutsuk jiinkim amina suntajum aina nunú anentai ichichtugta. Ame dutikchataik, amina aentsjum aina duka makichkish juwi batsamsag tsawagchagtatui. Nunikagmatai amek juwaktatme. Nunak Tuke Pujuu daajin tajame. Nunú atatui ame yaunchuk datsauch asam utugchat igkugkuitam nuna nagkaesau utugchat igkugtatam nunú”, tiuwai.
Tusa tima apu David yaakta waitijin jeganta ekemsauwai. Nunikmatai ashí aents aidau nuna dekaawag apu eketbaunum jegantag ijunjajui. Ashí Israel aents aidauk pisajag maki makichik dita jeen shiyakajui.
Nunikagmatai Israel aents maki makichik wegantu aidau chichainak: “Iina shiwaaji aidau waitkagmagma nunak David ayamjutpakji, tuja filisteo aents aidau waitkagmaidaunashkam ayamjutpak agkanmitkagmaji. Imanape tama Absalógka ishamak tikich nugkanum tupikaki wekaewai.
Untsu Absalón iina apuji atin adaikamiag duka maaniamunum jakae. Nunika duwish ¿wagka David nigki ataktu iina apuji ati tumainchauwaita?” tuidau.
Aatus Absalógka aentsji aajaku aidau tuinamun David dekauwai. Nunik: “Sacerdote Sadokan, Abiatarjai Judá wegantu aidaun apuji múun aidau iniastajum: ‘¿Wagkag ditash minash wakitki niina inamtaijin taati tusash untsujuinatsua?
Dita ainawai wi wegantu mina pataag aina duka. Nuadui dita ainawai dekas mina taati tusag untsugmain aina duka’ ”, tiuwai.
Tusa nuigtushkam Amasán chichajak: “Ameshkam minak dekas shiig pataachijuitme. Nuadui Joab suntaja apuji puja nuna yapajiakun amina apu adaikattagme. Tuja nuna wi umishtaik, Apajuí suwimkan sujusti”, tiuwai.
Nuna tusa Judá wegantu aidau wainak chichá yujaun imijkauwai. Dutikam dita ashí ijunag apu David wakitki niina suntaji aidaujai Jerusalén taati tusag chichaman akuptukajui.
Nuna dekaa apu David niina aentsji aidaujai wakitkiag namak Jordágnum jegawajui. Nuninai Judá wegantu aidaushkam David niina aentsji aidaujai Jordán katiniagtai, yaigkagtatus shimutuinak Guilgal jegawajui.
Nunik shimiagtai Simí Gera uchiji Benjamín wegantu Bahurimnumia aajakua dushakam apu Davita igkugtatus tupikaki ditajai ijunag weuwai.
Nunik wetai mil aents Benjamín wegantu aidau uyuniajui. Tuja Sibá Saúla jeen pujusa tsakajua dushakam niina uchiji quince aajakua nuna yajuak, nuigtu veinte inake aidaun yajuak eke apu David Jordán jegatsaig niyá jegauwai. Nunikag apu David batsatbaunum katiajajui.
Nunak nunikajui wagki apu David niina patayi aidaujai yaigka ikatiaja shiig anemtiksami tuidau asag. Tuja apu David Jordágkan katitkatatus uminai, Simí niina jegantun eme anentus tsuntsuma wajas
chichajak: “Ame Jerusalén jiinki weamin, wi amina pegkegchaun chichagkauwaitjam nunú wait aneasam tsagkugtugta. Tuja nuigtush anentaimtu pujutsuk kajimatkita.
Mina apujuh, wi dewakbaugnak dekagmamjai. Nuadui wika amina igkugtasan ima wiki José wegantunuk wiyá emkan taajai”, tiuwai.
Tusa tutai Seruián uchiji Abisaí chichaak: “¡Auk Simík apu Davitan Tuke Pujuu etegkamun pegkegchau chichagkau asa mantamnamainai!” tiuwai.
Tusa tutai, David ayaak: “¡Wainka tuu wekaetsuk idaisata! ¡Yamai aents suwimak susami tabauk atsawai! Ayatak ijuntsa jiistamatag taji, wagki Israel aents aidaun apujinuk yamaishkam wikitjai”, tiuwai.
Nuna tusa Simín chichajak: “¡Aminak mashtatjame! Wi tajam nunak Apajuí antamunum tajai”, tiuwai.
Tuja Saúla tijaji Mefi-boshet aajakua dushakam apu Davitan igkugtatus jiintukiuwai. Tuja niig David Absalógkan ishamak Jerusalén jiinkiuwa duwi nagkamas nawenak nijatsuk, jáanchjinash nijatsuk, tuja susujinashkam awatsuk pujai, apu David iwaku pegkeg wakitki tauwai.
Tuja niishkam apu Davitan igkugtatus Jerusalén jegauwai. Nunik jegamtai apu chichajak: “Amesh ¿wagka wijaish minichmayume?” tau.
Tama nii ayaak: “Apujuh, wika shutuu asan wi ekemi wetinun burron itagtuati tusan mina inakjun inagbaijai. Tusa ti ai ayu tujutiatak, umikchau asamtai minichbaijai.
Tuja wi wetinun umigtutsuk ukuak amina tajutjama wi makichkish tichamun amina tsanupagmayi. Tujash apuh, amek Apajuí aentsji nayaimpinmayajai betekaitme. Imanaitam duwi ame wajuk wakegapa duka nunisag uminkati.
Wagki mina apaju uchiji aidautik ame ijinam amainaitku, amina pataim itugmaina numamtuk ipatuawamin, amejai ijunja ekemsan yujumka yuwag nuniaunush ¿wisha nuigtush wajinak ima segatjame? Wika amina inakmetjai”, tiuwai.
Tusa tama apu David ayaak: “Duka imanuk chichaak wekayipa. Wika amina Sibájai Saúla nugke aajakua nunú akandaika jukitajum timajime”, tiuwai.
Tama Mefi-boshet ayaak: “Mina apachju nugke aina duka ashí niinu ati, wagki nuna nagkaesauwa duka, dekas ame shiig pegkeg ataktu ame pujusa inamtaigmin taum nunuwai”, tiuwai.
Tuja Barzilai galaadnumia aajakua dushakam yaakat Roguilim pujau, apu David Jordágka katittai yaigka, nuwi apujai akatdayag ukuak wakitkitatus wejiuwai.
Niinak ochenta mijanji ajujakui. Untsu niig wiakuch aajakui. Iman asa apu David Mahanaim pujusa atsumamujinak nii ashí yaijakui.
Nuadui apu David Barzilain chichajak: “Jerusalén taata nunikamin wi amina kuitamkatjame”, tiuwai.
Tusa tama Barzilai ayaak: “Wika múuntuch wajasjai, nuniku asan kuashat tsawan iwakuk pujushtatjai. Tuja kuashat tsawan amejai pujustinigkik Jerusalégkak minimaitsujai,
minak ochenta mijan ajutui, nuadui yujumka yuwaknush, umutain umaknush pegkegnak dekapeatsjai. Tuja nuigtushkam kantabaunash antumain dekapeatsjai. Nuadui wainka ame mina kuitamjakum waittsaim tajai.
Ame Jordán katiakmin yaigtasan tajuajam duwikik apujuh, minash pegkegnum yainkatag tame. ¡Dekas duka puyatjukaipa!
Wika dekas wakitkin mina yaaktajui jegaan, nuwi pujusan jakatjai. Nunikmatai mina apaju ukumataijin ukugsatnume tajai. Untsu juju mina uchig Quimham amina takagtamin ati tajai. Nii amina uyuuntamas wekaekui, ame nii yaigtin ata”, tiuwai.
Tusa tama apu David niina ayaak: “Untsu Quimham wijai pujusti, tuja ame uchigminash wajuk yainjukti tusa wakegame nunak imatiksanuk umiktajai. ¡Tuja ame waji segattatme nunak ashí dutikatjai!” tiuwai.
Tusa chichas inagnakmatai, ashí aents aidauk Jordán utsaanawag katiajajui. Nunikag nuwi apu David Barzilaijai akatdayag niina kumpamak yapinum kugkuasui. Dutikam Barzilaik niina jeen wakitkiuwai.
Nunikmatai apu David niishkam Quimhamjai uyunis, nuigtu suntag Judá wegantu aidaujai aatus ashí ijumag, nuigtushkam suntag Israel wegantu aidau jimaituk aatus yaakat Guilgalnum shiyakajui.
Nunik nuwi jegawag batsatai, dukap atsuk ashí Israel aents aidau apu Davitan jegajua chichajuinak: “¿Wagka ii Israel wegantu aidauti ame yaigka Jordán ikatimain aish, Judá wegantu aidaush aminash Jordán katitminish yaimpakagmae?” tuidau.
Tusa tiagtai, Judá wegantu aidau ditan ainak: “¿Wagka atumesh wainkagmesh kajeagme? Iik yaigmaji, wagki apuk iina patayi asamtai. Iik apu yutain, nuniachkush waji aidaun amastí tusaikish yaigchamji”, tiajui.
Tusa tiagtai Israel wegantu aidau ditan chichajuinak: “Ii ainaji dekas apu yaimaintik, wagki ii ima kuashat maki makichik wegantu dekapamak dieza imajin ainaji, tuja atumek ima makichik wegantua duke ainagme. Tuja nuigtushkam ii ainaji apu wakitki taati tusa untsukutik. Dutikau ajinig atumek tikima wainkauchia nunin anenkagtagme”, tiajui. Tujash Judá wegantu aidau Israel aents aidaun nagkaesau ima senchi pegkegchaun chichaidau.
Saúl Davitan maatag tutai, Tuke Pujuu ayamjukui. Tuja tikich shiwag aidau maatag tiagtaishkam, Tuke Pujuu ayamjukbau asa Apajuín emematak juna aatus David kantamauwai.
Nuniak aatus tiuwai: “Tuke Pujuuwah, ametme mina kuitamjaumek, ametme mina ejamataigmek, mina agkanmitkagnumek.
Ametme mina Apajuígmek, ametme kaya muunnum uumka ejamtayama imanmek, ametme mina ejamaka uwemtaijuk. Ametme senchimek, mina uwemtijinmek; amek dekas shiig yakí, mina uumka uwemtaijuitme. Amek dekas shiig yakí mina ejamataijuitme, ametme mina uwemtijin. ¡Aents magkagtin aidau mantuatag tuinakuish, ame minak ayamjutkabiume!
Tuke Pujuuwa, ametme pegkejam ememattaimek, wika amina emematjame, mina shiwag mantuatag tuinakui amina untsuagme, tusa tai ame ayamjutme.
“Jamain ishamainnum jeganbaijai; tuja magkagtin aidaunum pachiinkan, mantuinawapi tusan senchi ishamkamiajai.
Jamainnum egkemkamiajai. ¡Nunak shiwag aidau maami tusag umigtukagmayi!
Nuna ishamakun Tuke Pujuun segabiajai, mina Apajuíjun yainkati tusan segabiajai, tusa tai niina pujutaijin pujus antugtukmayi. ¡Wi untsubaunak nii antukmayi!
“Untsuka ai nugka senchi uugkabi, muja aidaushkam buchitjabi, nunak ¡Tuke Pujuu kajeka imatikabi!
Tuke Pujuu nujinia bukuiti jiinmayi. Tuja niina weninia jii keeka jiinmayi, niina weninian jii kaiji kegaun nagkimayi.
Nayaimpik jáanchjai betek ichiinak nemaabi, nuwiya akaikibi mina ayamjutkatatus. ¡Amek yujagkim ikiyamag suwe wajasbaunum nuwi najamayume!
Amek mina ayamjutkatasam, ángel querubignum ekemis, nii nanaakmatai minatai tumain, dasenum pachitkau taabiume.
Yujagkim ikiyamag suwe ishamainnum, amek pachitkau taabiume.
Amina senchijum chaagpijai betek keeka jiinmayi, nuniai jii kegau yumijai betek yutibi.
Imaniamunum Tuke Pujuu Apajuí múunta nunú, chichamun ipamtajai betekan antukagmayi.
Imatak akentaiji aidaun akenak chaagpin ajuagmayi, imatikak mina shiwag aidaunak, uwakek ipisjabi.
Ame kajeka chichamin, dase senchi dasentak, nayantsa umpui buku emamtai, nugka initke wantinkauwai.
“Apajuíyah, ame minak nayaimpinum pujusam, uwejum awentuntabiume, dutikam nayantsa kunajinia jiikim uwemtijugmayume.
Mina shiwag aidau, mina nagkaetasu senchigtin aidau kajegtiagmayi. Tujash ame ayamjutkabiume.
Wi waitiakun pujai jetetkajabi, tujash Tuke Pujuuwa, ame minak ayamjutkauwaitme.
Amek mina anentu asam, uwemtijujam agkanmitkajuauwaitme.
Tuke Pujuuwah, wika ame wakegamun takau asamtai, ame minak pegkegnum akigkabiume.
Wika Tuke Pujuu tujutbaunak betek umikuitjai, nii tujutbaun umitskek idaisachuitjai.
Wika ame diismash pegkegchaunak takamsachuitjai, tuja tudau aina nunak tupanjauwaitjai.
Tuke Pujuu emtin pegkegchaun takaschau asamtai, nii minak pegkegnum yainkauwai.
“Tuke Pujuuwah, amina betek umigtamainakuig, ameshkam betek uminaitme. Ya amina chichamjumin betek umiawa, nunú amek shiig kuitamnaitme.
Aents dekaskenum chichau aina duka, ameshkam dutiksamek kuitamnaitme. Untsu aents waitjin aina duka ameshkam dutiksamek iikuame.
Amek aents ememachu aidau uwemtiknaitme, untsu ememau aina duka wainka dushiktai emame.
Tuke Pujuuwah, ametme mina tsaaptinug, mina Apajuíjuh, ametme wi suwenum wekagaish tsaaptin etugtaumek.
Ame yaintsamin, mina shiwag aina nujaig maaniattajai, nunikan depetkan amuktatjai.
“Apajuíyah, ame dutikamu aina duka ashí pegkejai. Ame anagkagtuamua nunak dekaskeapi tajai. Tuke Pujuuk ya niyai dekaskeapi tuinawa nuna kuitamui.
Tuke Pujuuwah, ima ameketme Apajuímek. Ame kuitamkagtinaitam imanuk tikichik atsawai.
Apajuíyai senchigtin mina kuitamjinuk, nii minak pujutji pegkeg ati tusa jintinjinai.
Apajuí minak shiwag amaigkai tusa, japa amaimainchau tupikaina iman etawai. Wi shiwag amaintukai tusan, muja titijin wakamtaish, ame minak kuitamjinaitme.
Ame minak shiwagjai maanitash jintinjame, ametme flecha ekenka nagkimtai jiju bronce najanamun, japiki nagkimati tusam senchimtijaumek.
Ametme shiwag aidau jetetuinakuish uwemtijinmek, ame yaintu asamin, tikich aidaush eme anenjuinawai.
Ame wi wekaebaunmak kuitamjame, nuadui atakuinjanush iyagchabiajai.
Mina shiwag aidaun pataetukan ashí ijinamiajai, dutika ijinan ima wiki wakitkimiajai.
¡Shiwagnak ashí ijinawabiajai! ¡Makichik iwakukesh juwakchabi!
Ame senchimtijuawamin shiwaajujai maaniawabiajai. Wijai shiwagmagaidaush mina nii ijinati tusam idaitugsabiume.
Ame mina shiwag aidauk, wisha wainaig ipisja ishiakuitme. Tujash wi pataetuka amainagkan mina kajegtuidaunak ijinawabiajai.
Dutika ijinai, tikich aents aidaun egayanme yainkatnume tusag, tujash makichkish yaigchajabi. Tuke Pujuuwah, aminash egapayanume, tujash yaigchabiume.
¡Nugka tsaimaina imatikan tsaikamiajai! Tsakus wajatua najamaina imatikiajai ditanak.
Mina pataag aidauk pempeentugkiag shiwagmatuinakuish, ame ayamjuttsamin depetkamiajai. Ame minak Israel aents aidau apuji, nuigtu tikich aents aidau apujishkam etiuwaitme. Aents wi wainajakchamu aidau mina umigtuinak takagtuinawai.
Wi tabaunak betek umigtuinawai. Aents tikich nugkanmaya aidau, mina inataig waigkag emematjuinawai.
Aents tikich nugkanmaya aidauk, wijai maaniatag takush sapigmainawai, nuninak uumak batsatu kujaukmaikia jiinkiag mantuawaipa tujutuinawai.
“¡Tuke Pujuuwah, amek tuke pujuuwaitme! ¡Ameketme mina ejamataigmek! ¡Ashí aents aidautijum mina uwemtijina nunú ememattajum!
Apajuíyah, ame mina shiwag aidauk ijinabiume, ame minak kuashat tikich aents aina nunashkam apuji etiuwaitme.
Mina shiwag kajegtuinak mantuatag tuinakuish, ame minak uwemtijame. ¡Tuke Pujuuwah, aents pegkegchau aidau mantuatag tujutiagmayi, tujash ame ayamjutkauwaitme!
Nuadui tikich aents ii wegantuchu aina nuna emtinish amina emematjame, tuja amina etsagkeakun kantamjai.
Ame apu ati tusa etegtuau asam, depetmatak tuké sujame. Ame minak, tuja mina uchig wegantujai amina anenkagmin tuké kuitamjame.”
Jujuwai David inagnaku kantamamu: “Wika David Jesé uchijiyaitjai, Israel aents aidau apuji ati tusa Apajuí etegtuau asa, ajaantusa diyaku chichame antugtai emauwa nunuwaitjai, mina apachug Jacob aajakua duka niina emematujakui. Wika Israel aents shiig pegkegchin kantamin asan wakejutaiyaitjai. “Nuadui juna kantamjai:
“Tuke Pujuu Wakani minai pujau asa chichamtijawai. Nii tujutbauwa nuna kantamjai.
Apajuí Israel aents aidautin Apajuíjiya nunú chichakmae. Israel aents aidautin kuitamjamna nunú chichagtak: ‘Aentsu apuji atinun Apajuí adaikauwa nunú shiig Apajuín ishamas, betek pegkegnum takauk,
kashikmas etsa jiinak etsantama imatikas aents aidaun yaigtatui. Tuja yumi yutug nagkanbaunum etsa jiinak nugkan shiig sukuam chijichi tsapaama iman atatui.’
Apajuík wijai chichaman umikui, duka atakesh tuke atinai. Nuadui mina pataag aidauk ishamtsuk shiig batsamtatui, tuja ima Apajuíke pujut pegkejan sukagta duka.
Untsu aents pegkegchau aidauk jagkijai betek achimainchau ainawai.
Tsuwat aidau numi juki duwi tiwija jii kegamunum utsaam esaka megkagama numamtin ainawai. Dutikamunak ataktu waketjukiajag juchau ainawai”, tiuwai David.
Apu Davitak muumpakiu asa senchi tsetsemak waitiau asamtai, jáanchin kuashat yajutuk asekedau. Imatikamash kukukutuk dekapeachu.
Aatus tusag Israel aents aidau nugkenian nuwa shigmauchin etegkatag tusa ashí egakajui. Dutikawag yaakat Sunemnum nuwa Abisag daagtinun wainkajui. Dutikawag nuna jukiag apu Davitan ejetuawajui.
Abisagkak muntsujut shigmauch aajakui. Nunú apu Davitan kuitamajakui. Tujash apu Davitak nunú nuwauchijaig makichkish tsanijinachui.
Nunú tsawantin Davita uchiji Adonías, Haguit aajakua nuwi akiamu, wi Israel aents aidaun apuji atajai tusa, carro maaniaku jutai aidaun, caballo maanitai aidaun, nuigtu cincuenta aents niina kuitamkatin aidaun aatus etegkeg ijumjauwai.
Adoníasnak Davitak tsakat asamtaigkish, pegkegchau takamsaipa tusag makichkish chichagkachui. Nuigtushkam Adoníasak shigmauch yantsaptin, niina yachi Absalógka awaan akiinau aajakui.
Tuja Seruiá uchiji Joab aajakua nujai, nuigtu sacerdote Abiatar aatus Adonías chichaman umikui. Nuadui dita aidau yaijaku ainawai.
Tujash sacerdote Sadokkesh, Benaías Joiadá uchijigkesh, nuniachkush profeta Natágkesh, tuja Davitan kajittsa anentai Simí aajakua dukesh Adoníasnak yaigchajui. Tuja Davita suntaji yacha aina dukesh Adoníasnak yaigchajui.
Makichik tsawantai Adonías chichaak: “Jiistamku yuwatin uwig aidau, baka aidau, toro tsakat duwejam aidau kajegjum inagka umiktajum”, tusa inamjauwai. Nunak Roguel nugkanum yumi pukuni jiinbaunum ijus, Zohéletnum kaya múun pujujakua nuwi dutikauwai. Dutika umika apu Davita uchiji niina yachi aidaun, Judá wegantu aidaun, tuja apu Davita takajin aidaun aatus ashí ipauwai.
Untsu profeta Natágnak, Benaíasnak, Davitan maawainum tusa, suntag kuitamajaku aina nujaig ipachui. Tuja niina yachi Salomógnakesh ipachui.
Nunikmatai Natán Salomógka dukuji Betsabén chichajak: “Apu David dekatsaig Adonías apu wajasa duka ¿amek dekatsmek?
Nunú dekachkumek juwi taata, wi amesh amina uchijum Salomógjaish wajuk ayamjumaktatme nuna ujaktagme.
Nijah, apu David jegajua chichagkum: “Apuh, ame umiktinjum mina chichagtakum: “ ‘Wi jakamtaig, mina uchig Salomón apu wajas inamjattawai’ tusa tujutmayum nuniaish ¿wagka Adoníasash apush wajase? tita.
Tusa niijai chichamin wi wayakun, nunak dekas tawai tusan titajai”, tiuwai.
Tusa tima Betsabé apu Davidjai chichastatus weuwai. Tuja apu Davitak shiig muumpakiu asamtai, Sunemnumia nuwa Abisag niina kuitamak pujau.
Nuniai Betsabé apu pujamunum jeganta niina eme anentus tsuntsuma nijayin nugka antig pujusui. Nunitai apu David iniak: “¿Waji atsumame?”, tau.
Tama nii ayaak: “Apujuh, amina Apajuíjum Tuke Pujuu tutaya nunú adaisam chichagtakum: ‘Amina uchijum Salomón apu wajas inamjattawai’ tujutmayume.
Nunú umintsaig Adonías apu wajase, tujash duka amek eke dekatsme.
Nunik apu wajasu asa, jiistamku yuwami tusa toro múun aidaun, toro tsakat aidaun, nuigtu kuashat uwig maajum inagkatajum tusa niina inake aidaun inaje. Dutikak amina tikich uchijum aidaun ipae. Tuja nuigtushkam sacerdote Abiataran, nuigtu Joab suntag aidaun apujiya nuna aatus ipae. Tujash amina uchijum Salomógnak ipache.
Nuadui ashí Israel aents aidau apu Davitash yanak dekas apu atinnash etegkeati tusa dekatatus yamai dakamainawai.
Tuja nunú ame etsegkachaminig, ame jakamin minak mina uchig Salomógjai Adonías mantuattawai”, tiuwai.
Tusa aujak pujai, profeta Natán jegauwai.
Nunikmatai Davita inake aidau Natán tae tusa ujakajui. Tusa ujakam wayati tima, Natán apu pujamunum wayauwai. Nunik niina eme anentus tsuntsuma nijayin nugka antig pujusui. Natán wayamtai, Betsabék jiinki weuwai.
Nunikmatai Natán Davitan iniak: “¿Apujuh, ame jakamin Adonías apu ati tusamesh ameka timaum?
Tichamaitkush ¿wagka Adoníasash Sojelet jegaash, toro múun aidaunash, tsakat aidaujaish, nuigtu uwig aidaujai maatajum tusa inamjash amina uchijum aidaun, suntaja apuji aidaun, nuigtu sacerdote Abiataran aatus ipash ijumag nuna ditajai yuwak, umutain umuinak batsamas untsumainakush: “ ‘¡Adoníasai iina apujig!’ wajainawa?
Nuninakush minak, tuja sacerdote Sadoknak, Joiadá uchiji Benaíasnashkam ipapachaje. Tuja amina uchijum Salomógnakesh ipachaje.
¿Tuja ame jakaminish, yaki apush ati dusha ameka mina ujattsuk, Adonías apu adaikatajum tusam inamjamum?” tiuwai.
Tusa timatai apu David Betsabé untsuktajum tiuwai. Timatai untsukam apu Davitai jeganta wajasui.
Nunikmatai apu David niina chichajak: “Tuke Pujuu wi waitiamujun diigtus agkanmitkajuauwa nuna adaisan tajame:
Tuke Pujuu Apajuí jutii Israel aents aidauti emematin ainag nuna adaisan, wi yaunchuk amina timaijam nunak yamai betek umiktatjai: “¡Wi jakamtaig, amina uchijum Salomón apu wajas inamjattawai!” tiuwai.
Tusa tima Betsabé tsuntsuma nijayin nugka antig pujus senchi jiika chichaak: “¡Mina apujuh Davita, kuashat tsawan iwaku pujusam inamjatin ata tajame!” tiuwai.
Tusa tima apu David sacerdote Sadokan, profeta Natágkan, Benaías Joiadá uchijin aatus ujaka utitajum tusa inamjauwai. Tusa timatai ujakam kampatuma duka betek kaunawajui.
Nunikagmatai apu ditan chichajak: “Mina atunitaig apu aina nunú ujaktajum. Dutikajum atumjai ijunjajum mina uchig Salomón burro mina entsamtaijua nuwi ekeni jukijum, Guihón ematajum.
Nuwi ejegajum aceiteyai buuknum nijakjum, Israel aents aidaun apuji ematajum. Dutikajum yamajam apu ekenji tusajum makichik aents uwija kachuji umpuagta titajum. Nuna umpuakui senchi untsumkajum: “ ‘¡Salomógkah, yamaik ametme iina apujig, kuashat mijan inamjatin ata!’ titatjume.
Dutikajum atum kuitamkajum Jerusalén itaatajum. Dutikam nii mina pujusa inamtaijui waya ekemsati. Nunik nuwi pujus inamjati, wagki wi niinak Israel aents aidaun, Judá wegantu aidaujai apuji ati tusan tijai”, tiuwai.
Tusa tutai Joiadá uchiji Benaías apu Davitan ayaak: “¡Ame tame duke ati! ¡Tuja ame tame duka Tuke Pujuu amina Apajuíjum tujabau tau asamin imanisag uminkati!
Tuja nuigtushkam Tuke Pujuu amina yaimpakua dutiksag Salomógnashkam yaigti. Dutikamu asa ame apu wajasa inamjauwaitam, aan nagkaemas niina takatjig pegkeg ati”, tiuwai.
Tusa timatai sacerdote Sadoc, profeta Natán, Benaías Joiadá uchiji, quereteo aents aidau, nuigtu peleteo aents aidau aatus ijunag apu Davita burrojin Salomógkan ekeniag juki Guihón emajui.
Dutika ejegawagmatai, sacerdote Sadoc aak pegkejam Apajuíjai chichatai aakmakbaunum chicham umiktin agagbau egkeamu arca aajakua nuwiyan uwija kachujin aceitejai jukiuwai dutika nunú aceiteyai Salomógka buuknum nijak apu emauwai. Dutikamtai uwija kachuji jukimun umpuajajui. Nuna antukag ashí aents aidau untsumainak: “¡Salomógka, ametme iina apujig, kuashat mijan inamjatin ata!” wajaidau.
Tusa imatuinak Salomógka saetus shimak shiig aneasag pigkuinak umpui umpuinakua shimuidau. Tuja shiig aneenak senchi untsumaidau asagmatai, nugkak jimaitukes puunatai tumain wajau.
Tuja Adoníasak niina ipake aidaujai yujumkan yuwawag inagnainai, pampaidaun antukajui. Tuja kachu shinaun Joab antuk chichaak: “¿Wagka yaaktanmash imanikash pampainawa?” tau.
Tama Jonatán Adoníasan ayaak: “Atsa, chichamak pegkegchauwai. Iina apuji David Salomógkan apu adaikae.
Dutika sacerdote Sadokan, profeta Natágkan, Joiadá uchiji Benaíasan, tuja quereteo aents aidaun, peleteo aents aidaujai Salomón uyuntsatajum tusa tine. Tusa tima apu Davita burrojin ekeniag emaje.
Dutikawag entsa pukuni jiinu Guihón tutaya nuwi ejegawag sacerdote Sadoc profeta Natágjai aceiteyai buuknum nijakag apu emaje. Dutikawag shiig aneasag waketjaje. Nuadui yaaktanum aents pampaina nunak imatuinawai. Nunú imatuinamu atumek antukugme.
Tuja nuigtushkam Salomógkak apu pujusa inamtaiya nuwi waya ekemsae.
Nunikmatai apu Davitan atuwe suntaja apuji aidau shiig anentuinak Davitan nagkaesau Apajuí yaigti, dutikam shiig takasti tusa tiagtatus shimutkaje. Tuja Davidchakam Apajuín emematak niina pegajinig tsuntsuma tepese.
Nunik tepes chichaak: “ ‘Israel aents aidaun ememattai Apajuí Tuke Pujuu tutaya duke ememattai ati, wagki nii tibaunak betek umiak, yamai mina uchig aina nuwiyan makichik apu awajsae. Dutika mina pujusa inamtaijua nuwi pujus inamjati tusa apusa nuadui. Tuja minashkam eke jatsuk wainkati tujutiu asamtai wainkajai’, tusa Apajuín aujak timae”, tiuwai.
Nuna antukag Adonías ipaamu aidauk sapigmainak kujaidau. Nuninak maki makichik shiig wamak jiinag shiyakag megkaejajui.
Nunikagmatai Adoníaschakam Salomón mantuawai tusa ishamak aak pegkejam Apajuíjai chichatai aakmakbaunum wayauwai. Nunik nuwi kuntin maa patai apetai altar aajakua nuna kachujin achimak pujusui.
Nunikmatai makichik aents Salomógkan ujaktatus wejiuwai. Nunik jegaa ujaak: “Adonías amina ishamjamak aak pegkegmanum waya altarnum achimak pujus chichaak: “ ‘Apu Salomón mina mantuashtinaitkug, Apajuín adayas dekas mashtatjai tusa tujutti’ tujamui”, tiuwai.
Tusa ujakam Salomón chichaak: “Niish aents shiig anentaimkauwaitkug, niina buukeniag makichik intashigkesh iyagchattawai. Untsu niina pegkegchauji dekagnamtaig, tuke mantamnattawai”, tiuwai.
Tusa tamawaik suntaja apuji aidaun jiiktajum tusa ishitkauwai. Tusa tima shimutkag jiiki juki ejegawajui. Dutika ejegam Adonías apu Salomógkan eme anentus niina emtin tsuntsuma wajasui. Nunikmatai Salomón, ¡wetá jemin! tusa awemauwai.
David nii jakatnuji tsawan jegamtai pujusa, uchijin Salomógkan akateak:
“Wi jakatnujuk tsawantak jegagtine. Nuadui ¡amek mijamtsuk wajiu wajasta!
Nuniakum Tuke Pujuu Apajuí amina ememattaigmea nunú chichagtamak, wi wakegamua duke umikta tujabiuwa nunú imatiksamek ashí umikta. Tuja Moisés chicham umiktinun agajua dushakam ashí umikta. Nunú betek umiakum ame takamugminig ashí pegkeg atatme. Tuja tuwi wekaetatme nuniakmeshkam ashí pegkegnum wekaetatme.
Nuigtushkam Tuke Pujuu mina anagtak: ‘Uchijum aidau pujutji pegkeg asag chichaman betek dita anentaijai, wakanijai mina umigtuinakuig, amina uchijum wegantu aidaunmayan tuke Israel aents aidau apuji ematnaitjai’, tujutiuwa nuna dutiksag umikti.
“Tuja Joab Seruiá uchiji takamsauwa nunú kajimatkipa. Niig jimag suntaja apuji Abner, Ner aajakua nuna uchijin, nuigtu Jétera uchijin Amasánashkam mauwai. Nunak maaniachbau aig, yaunchuk dita magkagtuawajua duwi iikmajai tusa wainak chicham atsamunmak mauwai. Dutikak mina utugchatan itagtuauwai. Nuadui ame duka nii takamsamujinish wajuk titatme nunú dutikattame.
Nuadui shiig anentaimsam dutikata. Tujash agkan pujus jakati tusamek idaisaipa.
“Untsu Barzilai galaadnumiaya nuna uchiji aina duka wait anenjam ame ekemsa yutaigmin ekentsam ayujatin ata, wagki wi amina yatsum Absalón aintakui tupikaki wekagai, dita kuitamjuku ainawai.
“Tuja aneaku ata, anui Benjamín wegantu Simí, yaakat Bahurimnumia puja nunú wi Mahanaim wegai shiig pegkegchaun chichagtukabi. Tujutiuwaitak Mahanaim pujaun waketai, mina igkunkatatus namak Jordán tajutuawabi. Nunikmatai dekas wi umiktinjun chichagkun: Maashtatjame tusan Tuke Pujuu daajin tiabiajai.
Tujash amek duka tsagkujaipa. Amek yachaitme, iman asam ame diista itugkattame. ¡Tujash waitus jakati tita!” tiuwai.
David jakamtai niina apachji aidau ukumasbaunum Jerusalén ukusajui.
Davitak Israel aents aidaun apuji wajasag cuarenta mijan inamjauwai. Yaakat Hebrógnum inamjauwai siete mijan, untsu Jerusalén inamjauwai treinta y tres mijan.
Salomón niina apaji David jakamtai, nii apu wajas shiig agkan pujus inamjauwai.
Salomón Egipto nugka apujijai maaniachmi tusag chichaman umikui. Nunú chicham umiamunum Salomón nuna nawanjin nuwatkauwai. Dutika nuwatuk yaunchuk Jerusalén David pujusa inamajakua nuwi ejegauwai. Nuwi pujai Salomón nii pujusa inamjatnujin yamagman jegamkauwai. Dutika Tuke Pujuu emematku ijuntainashkam jegamak umika, yaaktanashkam peegkeg ashimkauwai.
Tuja jega Tuke Pujuu emematku ijuntai eke uminchau asamtai, Israel aents aidauk yaunchuk nuwiya aents aidau nugka nain aidaunum dita apajuímtaijin emematuinak kuntinu maa apejaku aina nuwig ditashkam Tuke Pujuun emematuinak kuntinun maa apejaku ainawai.
Salomógkak Tuke Pujuun aneau asa, yaunchuk niina apaji David umijujakua nunisag niishkam Tuke Pujuun umijujakui. Nuniayatak nugka nain aidaunum kuntinun maa apejakui, dutikak kugkuin incienso tutainashkam nuwi apejakui.
Ima nuigkik pujujakchauwai, yaakat Gabaógnumshakam wejakui kuntinun maa nuna nejen ashí apeak Apajuín ememattatus, wagki nunú ima nain tsakaju asamtai. Nuwi jegá mil kuntinun maa nuna nejen ashí apejakui.
Nuwi pujai kashi Tuke Pujuu kajanum wantintuk chichajak: “¡Waji wakegame, nunú segatta amastajame!” tiuwai.
Tusa tama Salomón ayaak: “Mina apag David amina inakem aajakua nunú ame tabaun betek umiak shiig takau asamtai, ame yaigkuitme. Tuja minashkam niina uchiji apu wajasa shiig takasti tujutu asam, wait anenjakum duka tujutme.
Nunin ayatkun amina aentsjum shiig kuashat makichik aentskesh dekapajag ejemainchau aina imanun apuji wajasjai.
Tuja makichik aentskesh juju aents shiig kuashat aina nuna apuji wajas, niina yachajinig shiig takamainuk atsawai. Nuadui minash shiig anentaimsa takatnum yachamtijuata. Dutijuawamin wisha juwapi pegkejak, tuja juwapi pegkegchauk tusan shiig dekau atajai tusan segajame”, tiuwai.
Nunik chichajak: “Kuashat mijan iwaku pujutkesh, tuja wiakuch wetakesh, atsa nuniachkumesh shiwaajum aidau ijintakesh segattsuk, dekas wajuk mina aentsug aidaujaish shiijash takamainaitme nunú segatiu asamin,
ame segatam nunak imatiksanuk amastajai. Tuja yaunchuk aents yacha aajaku aina nuna nagkaesau, nuigtush atakesh iman achatnun yachamtikattajame.
Tuja wi wakegamua duke takakum, nuigtu chicham umiktin agagbauwa nuna amina apa David umikua dutiksamek umiakminig, kuashat mijan iwaku pujustinnum yumigsattagme”, tiuwai.
Tusa tima shintaag anentaimas, dekas kajanmap tujutne tiuwai. Nunik wakitki Jerusalén jegaa chicham umiktin agagbau egkeamu arca pujaunum jegantui. Nunik kuntinu maa nuna nejen ashí apeak Tuke Pujuun emematiuwai. Nuna dutika ajak juukbau aidaun Apajuín anentag suwak tikich kuntin tudau tsagkugnagtasa maamu aidaun neje ujumak apeaku ampigbaun nuna nejen inamag umika niina atuwe aidaun suntaja apuji aidaujai ashí ajamsauwai.
Nunú tsawantin jimag nuwa akika dutiktai aidau Salomógkan jegajuawajui. Nunik nii eketbaunum jegantag,
makichkia nunú chichaak: “¡Chah apujuh! Juju nuwa jujai makichik jeganmak pujaji. Nunika pujusan uchin uchigmakmajai.
Nunikan kampatum tsawan pujai, juju nuwashkam uchigmakmae. Nunika ima jimagchitik pujumji. Tikich aents wainchataigkesh atsume.
Nuniamunum kashi juju nuwa uchijin tepejuk maame.
Dutika ejampek shintaag, wi kanaja tepai mina uchig minai ayaumas tepaun juki niiyai ayaunas aepeak, niina uchiji jakaun minai itan aepsame.
Dutikau ai tsawajan kashikmasan nantakin mina uchiju amuntsuatag tukaman jakaun wainkamjai. Tujash shiig tsawagmatai, diikman mina uchigchaun wainkamjai”, tiuwai.
Tutai tikich nuwa chichaak: “Atsa, auk iwakua duka mina uchijui, jaka nunuwai amina uchigmik”, tau. Tutai yama nagkamchak chichakua nunú chichaak: “Atsa, auk uchi jakauwa duka aminui, untsu uchi iwakua nunuwai mina uchijuk”, tusag aatus apu emtin jiyanidau.
Nuniagtai apu Salomón anentaimas: “¡Uchi iwakua juka mina uchijui tawai juju nuwa. Tuja untsu uchi jakauwa nunak tikich nuwa aunui tawai. Tujash tikich nuwa aushkam dutiksag tawai!”
Tusa chichaak: “¡Puyag sujustajum!” tiuwai. Tutai puyajan ejentuntajui.
Tutai uchi iwaka nuna dukuji niina uchiji asamtai, puyatjau asa, apu Salomógkan chichajak: “¡Wait aneasam apuh, uchik maawaipa! ¡Dekas juju nuwa susata!” tiuwai. Tutai untsu tikich nuwa nunú chichaak: “Anú uchia duka midaukesh achattawai, ¡dekas jimaituk tsupiktinme!” tiuwai.
Tusa tutai apu chichaak: “Uchi iwakua duka anú nuwa uchi maawaigpajum tawa nunú susata, wagki niyai dekas uchigtinuk”, tiuwai.
Aatus apu Salomón epegkeamtai, nuna ashí Israel aents aidau dekawajui. Nunikag apu Salomógkan eme anentuidau, wagki Apajuí chichaman shiig epegkeati tusa yachametan susau asamtai.
Salomógkan apu adaikaje tabaun yaakat Tiro apuji Hiram dekauwai. Nunik kumpamatatus niina aentsji aidaun ishitkauwai. Nunak dutikauwai wagki yaunchuk nagkamas Davidjai shiig anendayajaku asa.
Dutika ishitkam Salomón dita waketiagtai, Hiraman chichama akuptak:
“Amek dekame mina apag David niina shiwaaji aidaujai maaniak jega Apajuí emematku ijuntain jegamkachua nunú. Tujash niina shiwaaji aidaun ashí depetkati tusa Apajuí tima ashí depetkauwai.
Tujash yamai Tuke Pujuun Apajuín wi emematnaitag nunú iina agkatmikagbau asamtai, jutijai maanidauk atsawai.
Nuadui Tuke Pujuu mina apag Davitan chichajak: “ ‘Apajuí emematku ijuntain amina uchijum jegamkattawai, nuwi wayawag mina emematjiagtinun’, tusa tiuwa nuna umiakun jegan jegamkattajai.
Nuadui amina aentsjum aidau Líbano tutaya nuwiyan setjun tsupigtugtinme. Tuja mina inakeg aidau ditan yainkagtatui. Nunú amina aentsjum aidaunak ame wajuk akikti tujuttatpa nuna wi akikagtatjai. Nunak tajame, wagki jutii aidautik amina aentsjum Sidón batsamin aidau, numi tsupitan yacha aina imanuk makichkish atsa nunú, ameshkam dekau asamin”, tiuwai.
Tusa chicham akuptukbaun Hiram antuk, shiig aneasui. Nunik senchi untsumak chichaak: “¡Tuke Pujuu Israel aents aidau emematin aina duke ememattai ati, wagki nii Davitan wait anentug uchi yachan niina aentsji aidau apuji atinun susauwai!” tiuwai.
Tusa pujus Salomógkan chichama akuptak: “Ame chicham akupjutkamun antukjai. Nuniku asan ame segatam nunak imatiksanuk: Setjun pinojai ishitkattagme.
Mina inakeg aidau Líbanonmayan tsupijag nayantsanum utsawagtatui. Dutikawagmatai ame tuwi itagtuatnume titatme nuwi papagma ejetuatajum titatjai. Nuwi ikaunmawag atijagmatai ame yajuaktatme. Untsu ame mina akigmainaitam nunú mina aentsug aidau wi pujusa inamtaijui batsata nunú yuwatin aidau yujumak susata”, tiuwai.
Aatus Hiram setug aidaun pino aidaujai, Salomón wakegamunak imatiksag ashí susauwai.
Tuja Salomógshakam Hiram niina aentsji aidau ayujatnun cuatro millón cuatrocientos mil litro trigon, nuigtu cuatro mil cuatro cientos litro aceite olivo nejenia yajuakbaun susauwai. Tuja maki makichik mijanai nunak sujakui.
Tuja Tuke Pujuu Salomógkan anagkuamunak imatiksag shiig yacha emauwai. Tuja Hiramshakam maaniachmi tusa Salomógjai chichaman umiku asa maanitsuk batsamajakui. Nuadui maanitsuk batsamajaku ainawai.
Nunik batsamas apu Salomón takat nagkamnati tusa ashí Israel aents aidaunum chichaman ishiakui. Tusa tima treinta mil aents aidau tuwakajui.
Nunikagmatai, muja Líbano tutainum maki makichik nantutin diez mil aentsun numin tsupigtinme tusa ishimajakui. Dutikamu asag aents aidauk nunú mujanum makichik nantu takasag waketug dita jeen jimag nantu batsamajaku ainawai. Tuja takata apujig Adoniram aajakui.
Nuigtushkam nunú mujanum ciento cincuenta mil aents takainak batsatu. Nuwiya ochenta mil kayan tsupinau, dutikiagtai setenta mil aents yanaidau.
Nuigtushkam Salomógnak ajujakui tres mil trescientos aents takata takaidaun kuitamaidau.
Tuja apu Salomón aents kaya tsupin aidaun chichama akuptak: “Kaya múun, shiig pegkeg aidaun, kaya pakamamu aidaujai jega Apajuí emematku ijuntai jegamkatnunum aepka nagkamatin aidaun, yajuak ikaunmatnume”, tiuwai.
Tusa timatai Salomógka aentsji jegá jegamin aidau Hirama aentsji aidaujai, nuigtu yaakat Guebalnum tikiju batsamin aidau aatus numin tsupijag, kaya dakajag pakamawag jega Apajuí emematku ijuntain ashí jegamak umikajui.
Salomón apu wajas kampatum mijan ejeyi, nuigtu ipak usumta nuna achika nantu kampatuma nunú Ziv tutai taka jimaituk wegai, jega Apajuí emematku ijuntain jegamkatatus nagkamauwai. Nunak Israel aents aidau Egipto nugkanum batsatu jiinjauwa duwi nagkamsa dekapajam cuatrocientos ochenta mijan weamunum nagkamauwai.
Jega Apajuí emematku ijuntain Salomón jegamkauwa nuna esantig veintisiete dekapamu, wegkanti nueve dekapamu, tuja yakinti trece nuigtu jimaituk dakapamu aajakui.
Tuja jega jegamku ajigbau waitinum jegantatak aajakua nuna esantig, jega wegkantijai betek nueve dekapamu aajakui, untsu wegkantig cuatro dekapamu, nuigtu jimaituk aajakui.
Nunú jeganum wajasa niimtai aidaun najanak, jiju aidaun ajintuk umikui.
Nuigtushkam sacerdote aidau, dita takataiji aidaun chimpiawag kuitamkagtinun nunú jega yantamen achimtika jegamkauwai. Dutika kampatum tesauwai.
Nunú jeganum yama nagkamchaku tesaamu aajakua nuna wegkantig jimag dekapamu, nuigtu veinticinco centímetro aajakui. Untsu nuna yakin tesaamua nunú jimag dekapamu nuigtu setenta centímetro aajakui. Tuja nuna yakin inagnamu tesaamua duka tres dekapamu nuigtu quince centímetro aajakui. Nunú jeganak yaigchinum nagkama yakí iwakag jegamkauwai. Nunak dutik jegamkauwai wagki jega pegkejam jegamkamua nuna numi iju chigkawai tusa.
Jega pegkejam Apajuí emematku ijuntain jegamkug kaya pakamamu aidaun shiig umikbaun nuna ekenag jegamkajui. Nuadui martillo, jacha, tikich jiju najanamu aidauwaikish awatbauk makichkish antukachui.
Tuja jega pegkejam jegamkamunum nuwi achimtika jegamkamu aajakua nuna waitijig untsugnumanini aajakui. Untsu nuwi waya yaki wataig papaja tentea iwakbau aajakui.
Tuja Apajuí emematku ijuntai jegamnak ashí uminkamtai, inagnak setug dakagbaun yakí pataja umikui.
Tuja nuigtushkam nunú jeganum achimtika ashí tentea jegamkauwai. Nunak nuwi waji aidau chimpia kuitamkatnun dutikauwai. Tuja duka numi ajinka emetjamu aajakui. Untsu maki makichik tesaamu aajakua nuna yakintig jimag dekapamu nuigtu veinticinco centímetro aajakui.
Nuna ashí ashimkamtai Tuke Pujuu Salomógkan chichajak:
“Ame Apajuí emematku ijuntai múun jegamam nuna pachisan tajame: Shiig pujusam mina chichameg umiktin agagbau aina nunú betek umiakminig, wi amina apa Davitan anagkuawaitag nunak imatiksanuk amina yayaakun umiktatjai.
Tuja Israel aents aidautigminak makichkish idaisashtinaitjime, wi atumnak tuke kuitamkatnaitjime”, tiuwai.
Aatus Salomón jega múun Apajuí emematku ijuntai atinun jegamak ashimkauwai.
Dutika nuna initken setug dakagbaun anujug shiig umikui. Untsu nugkanum numi pino dakagbaun papaja shiig umikui.
Tuja nuigtushkam jega nagkatkamunum makichik tesauwai, dutika nunú tesaamua nunú “shiig pegkejam” tutai atinun setug dakagbauwai yakí nagkama shiig pegkejan umikui.
Tuja tikich tesaamu ayatak “pegkejam” tutai aajakua nuna esantig dieciocho dekapamu aajakui.
Tuke Pujuu emematku ijuntai jegamkamu aajakua nuna initkenig setug dakagbau shiig anujamunum taumi yagkug aidau, yujág aidau dakumjamu aajakui.
Nunú jeganum tesaamu “shiig pegkejam” tutainum chicham umiktinun Tuke Pujuu agagbau egkeamu arca asatnun Salomón shiig umikui.
Nunú tesaamu shiig pegkejam tutai aajakua nuwi waya dekapamak esantig nueve aajakui. Tuja wegkantishkam nueve dekapamu aajakui. Tuja yakintishkam nueve dekapamu aajakui. Tuja Apajuí emematku incienso patasa apetain Salomón numi setjun najana orojai ukatkauwai. Dutika nunú tesaamu shiig pegkejam tutainum nuna niimtikas apusauwai.
Tuja nuigtushkam jega Apajuí emematku ijuntai jegamkamunak oron ukatkauwai, dutika nuwi tesaamu shiig pegkejam tutainashkam oron ukatuk umikui. Dutika ashimak nuna waitijin cadena oro najanamu aidaun detujui.
Aatus ashí oron ukatuk emau asa, Apajuí emematku patasa apetai aajakua nunashkam dutiksag ukatuk umikui.
Tuja nuigtushkam jega tesaamu shiig pegkejam tutainum asatnun, jimag querubigkan dakumak numi olivo tutayai najanauwai. Nunú aidaun esantig cuatro dekapamu aajakui.
Nuna nanapeg maki makichik jimag dekapamu nuigtu veinticinco centímetro aajakui. Nuniau asa mai apatkam ipak usumat dekapamu nuigtu jimaituk aajakui.
Nunú dakumka najanamu jimag aajakua nuna esantig mai betekak aajakui. Niimeshkam betek aajakui.
Nuna yakinti aidauk cuatro dekapamu nuigtu jimaituk aajakui.
Nuna Salomón juki jega tesaamu shiig pegkejam tutai aajakua nuwi awayauwai. Nunú aidaun nanapeg yapaag aajakui. Nuniau asa tikichia nuna nanape mena nunini awa nunú tanishan antig aajakui. Untsu tikichia nuna nanape untsuja nuni awa nunú tikich tanishan antig aajakui. Tuja tikich nanapega duka mai igkunia antiinik aajakui.
Nunashkam Salomón oron ukatkauwai.
Nuna dutika jega initken, tuja awankenishkam querubin aidaun nanamtinun taumi dakumjauwai. Dutikak nuigtushkam palmera aidaun, yagkug aidaun dakumjauwai.
Tuja jega initken nugkanum setug dakagbau shiig batsaka umikbau aajakua nunashkam agaajijaí oron ukatkauwai.
Untsu nunú jeganum tesaamu shiig pegkejam tutaya nuwi wayaku ujatain jimag waitin numi olivon najanauwai. Nunú waiti nujamkatin aidau ajigbauk, cinco yantamjintin dakagbau asa yantagtaju aajakui.
Tuja jimag waiti najanamu aajakua duka numi olivo najanamu aajakui. Nunú waitinum Apajuí aentsji nanaptin aidau taumi dakumjamu aajakui. Nuigtushkam palmera aidau, yagkug aidau dutiksaik dakumjamu aajakui. Tuja nunashkam oron ukatkauwai.
Tuja jega Apajuí emematku ijuntai jegamkamun waitiji nujamkatnunashkam numi olivo cuatro dekapa tsupija ajigbau aajakui.
Nuna waitijig jimag najanamu asa mai ujanajakua duka pino najanamu aajakui.
Nuwishkam querubin nanaptin aidau, palmera aidau, yagkug aidau taumi dakumja oro ukatkamu aajakui.
Tuja nunú jeganum atrio tutai agkajua nunashkam kaya pakamamu aidaun kampatuma imania ekenag tentea umikui.
Apajuí emematku ijuntain jegamkug nantu Ziv tawa duwi nagkamauwai. Nunak Salomón apu wajas ipak usumat mijan inamak pujus nagkamauwai.
Dutika nagkama nii apu wajas inabaujin once mijanan ejeyi, nantu ochoa nunú Bul tutai takau ai, ashí umikui. Tuja ashí ijumjamak nunú jeganak siete mijanai umikui.
Nuna ashí umiku asa, Sión Davita yaaktaji tutai aajakua nuwi Tuke Pujuu chichame umiktin agagbau arcanum egketun jukitatus Salomón Israel aentsu apuji múun aidaun, maki makichik wegantu aajaku aina nuna apuji aidaun, nuigtu tikich Israel aents eme anentsa diitai aidaun aatus ipaa Jerusalén ijumjauwai.
Nunak Etanim nantutin numi kanawe tsupija aakmaja batsamsamu tusag jiistamajaku aina nunú tsawantin ashí Israel aents aidauk apu Salomógjai ijunjauwai.
Nunikag Israel aents aidaun apuji múun aidau ashí ijunjagmatai, sacerdote aidau,
ujumak Leví wegantu aidau yaigkajam arcan juwinak, Apajuíjai chichatai carpa aakmakbau aajakua nujai jukiajui. Dutikainak nuwi takatai aidaunashkam ashí yajuakag Apajuí emematku ijuntai jega jegamkamunum, Apajuí dutikata tibaunak imatiksag ejegawajui.
Dutikawagmatai apu Salomón ashí Israel aents aidaun arca apusamunum nuna igkuas ijumjauwai. Dutika nuwi uwig aidaun, toro aidaun makichkish dekapamainchau shiig kuashat maa apeak Apajuín emematiuwai.
Dutikamtai, sacerdote aidau Tuke Pujuu chichame umiktin agagbau egketun arcan jukiag Apajuí emematku ijuntainum awayawajui. Dutikawag nunú jeganum tesaamu shiig pegkejam tutainum querubin dakumkamu nanamtin aidau ijunbaunum nuna nanape aidaunum yununak apusauwai.
Nuna nanape aidauk chicham umiktin agagbau egkeamu arcan dukuka aajakui. Tuja arca juwaku numi wegagtai aajakua nunashkam dukuk aajakui.
Tujash nuna numiji aidauk esajam aajakui. Iman asa agá wajasa diyam wantinchakush, jega tesaamu ayatak pegkejam tutainum wajasa diyamak paan aajakui. Nuna dutika awayau aina duka yamaikish nunisag awai.
Nunú arcanmak Israel aents aidau Egipto nugkanum batsatun yajuak emas, muja Horebnum jimag kaya pakama najanamunum chicham umiktin agagbaun Tuke Pujuu Moisésan susauwa ima duke egkemajakui.
Sacerdote aidau arcan awayawag ukuinak, jega tesaamu pegkejam tutainum batsatu jiinainaig, yujagkim jeganak initkajai ijiuwai.
Nunú Tuke Pujuu imanji jeganum akijuau asamtai, sacerdote aidauk ijunja Tuke Pujuu emematmi tibaunak umikchajui.
Imanikmatai Salomón chichaak: “Tuke Pujuuwah, ame chichaakum wika suwenum pujuuwaitjai tiuwaitme.
Tujash wi ame tuke pujustinun jegan jegamjukjame”, tiuwai.
Nuna tusa, Israel aents aidau tuwaka ijunbaunum ayampa wajas ditan pegkegnum yumigkiak,
aatus tiuwai: “Israel aents aidau emematin aina nunú Tuke Pujuu mina apag Davitan anagkuawa nuna umike. Nuadui ima nigki ememattai ati. Tuja nii chichaak:
‘Israel aents aidau Egipto nugkanum batsatun jiijuitag duwi nagkamsanush mina jegajun jegamjutkagmatai, nuwi wayawag emematjitnume tusanuk maki makichik wegantu aina nuna yaaktaji aina nuwiyanak nugkanak makichkish etegkachuitjai. Tujash Davitan etegkauwaitjai mina aentsug Israel aents aina nuna apuji atinun’ tusa Apajuí tawai”, tiuwai Salomón.
“Nuadui mina apag David Tuke Pujuu emematku ijuntai atinun jegamkatatus wakekauwai.
Tujash Tuke Pujuu niina chichajak: “ ‘Ame mina jegag jegamkatasa wakegam duka dekas pegkejai.
Tujash amechuitme jegamkatnumek, amina uchijum akiinatta nunú mina emematjaku ijuntainak jegamjutkatnai’, tiuwai.
“Tusa tiuwa nunak imatiksag umike. Nii tibaunak imatiksanuk, atumi apuji wajasan, mina apag ekemas inamajakua nuwig wi wayan ekemsajai. Nuniku asan Tuke Pujuu emematku ijuntain jegan jegamkajai.
Tuja nuigtushkam, iina muunji aajaku aina nuna Tuke Pujuu Egipto nugkanmayan jiija yajuak chicham umiktinun susauwa nunú arcanum egketa nunashkam tesajuan umikjai”, tiuwai.
Tusa inagnak, nunú jega agájin kuntin maa patai apetai altar pujaunum nuna igkuas wajasui. Nunikmatai ashí Israel aents aidaushkam ijunjajui. Nunikagmatai ditá emtin niina uwejen nayaimpinmanini takuiniuwai.
Nunik wajas senchi chichaka Tuke Pujuun segaak: “¡Tuke Pujuuwah, ametme Apajuí Israel aents aidauti ememattaimek! Tuja ame chichakbaujum betek uminaitam imanuk tikichik nayaimpinmash, nugkanmashkam atsawai. Aents aidau amina dita anentain umigtamaina duka shiig anennaitme.
“Tuja ame mina apag anagkuawaitam nunú yamai umikume. Niig ima aminak umigtamkauwa duwi ame niijai chicham umiakum: ‘Amina uchijum wi pujustinun jegan jegamjutkatnai’, tiuwaitme.
Nuadui ame mina apag David chichagkum: ‘Ame wegantunmaya aidau shiig kuitamamas pujuinak, shiig takainakuig, nuwiyan apu atinun tuké etegtinaitjai’, tiuwaitam dushakam umikta.
Tuke Pujuu, Israel aents aidautin Apajuíjiyah, ame mina apag anagkuawaitam duka imatiksamek umikta.
“Nugka múun, nayaim múun aina nuwigkish amek betek pujumaitsume. ¡Tuja juju jega ame pujustinun wi jegamjukjam juninchinmash wajuk pujustameki tajai!
Nuninuch aigkish Tuke Pujuuwah, wi segajam nunú wait aneasam antugtukta. Wi amina inakmin yamai segajame.
Tuja juju jeganum pujustatjai tiuwaitam nuadui ame pujakum tsawaish, kashish tuke diyaku ata. Wi amina inakmin juwi wajasan segajame.
Amina aentsjum Israel wegantu aidauti, jega ame emematku ijuntai jegamkamua nuni ijuntsa segajam nunú nayaim amina pujutaigmia nuwi pujusam antugkagtukta, nunikam ii pegkegchau takamsamujish tsagkugkagtugta.
“Makichik aents tikich aentsun pegkegchaun takamjusmataig, juju kuntin maa patasa apetia juwi itantam wajas takamsachu asa dekaskenum chichaak: ‘Wika dekas takamsachmajai’ tumamkui,
ame nayaimpinum pujusam, dekas yanawaita utugchatash nunú diisam aents takamsau suwimak suwakum, takamsachua duka idaisatin ata.
“Tuja amina aentsjum aidau pegkegchau takagtamsau asagmatai, dita shiwaaji depetuk achija yajuakam yujas, waituinak awake anentaimag amina emematjamainak, juju jega jegamkamua juna anentaimtus, tsagkugtugta tusa segapainakuig,
nayaimpinum pujusam antugkata. Dutika tsagkujam ame iina muunji aajaku aidau juju nugka susauwaitam juwi ataktu awagkim ikaunmatin ata.
“Amina aentsjum Israel wegantu aina nunú amina pegkegchaun takagtamainakui, suwimak suwakum yumi yutumtikjachamin waituinak awake anentaimag amina emematjamainak, juju jega jegamkamua nuna anentaimtus segapainakuig,
nayaimpinum pujusam antugkatin ata. Dutikam amina aentsjum asagmatai, tsagkujatin ata. Dutikam jintintuatin ata, wajuk shiig batsamain ainawa nunú. Dutikam juju nugka atumdau tuke atinai tusa susauwaitam nuwi yumi yutumtijatin ata.
“Juju nugkanum nujantai waitiamu, tuja yumish yutachu asamtai, ajak aidau kagaka jinau, nuniachkush ajaka jati aidau, manchi aidau, tema aidau, shiwag aidaukesh iina yaaktaji aidaun tenteawag jetedau, nuniachkush tikich waitut jata aidau aatus waitkainam,
anentaimas juju jega ame emematku ijuntai jegamkamua juni uwejen takuniag wajasag amina segapainakuig antugkatin ata.
Maki makichik aents wajuk anentaimainawa, tuja wajina dutikatag tuinawa duka ame dekame. Nuadui nayaim amina pujutaigmin pujusam maki makichik dita takatji diigsam aiktin ata. Dutikakum dekaskenum segapaina duka tsagkujatin ata.
Dutikawamin ame iina muunji aidau nugka susauwaitam nuwi batsamsag aminak eme anenjamas umigtamiagtinai.
“Makichik aents atushtanmaya Israel wegantuchu amina daagmin antuka, juwi taa juju jega ame emematku ijuntaiya juni ayampa pujus,
amina segapakuig, amina daajum múunta nuna nuigtu ame senchigtinaitam nunashkam antuidau asagmatai,
nayaim amina pujutaigmia nuwi pujusam antugkatin ata. Dutikakum nii segapamuk ashí susata. Nuna diisag aents tikich nugkanmaya aidaush, Israel aents aidau amina eme anenjamin aina dutiksag ditashkam eme anenjamsatnume. Aatus tikich nugkanmaya aidaushkam dekatnume amina daajum juju jegan wi umikag juwi ememattai atata nuna.
“Tuja amina aentsjum Israel wegantu aidau, dita shiwaaji aidaujai maaniatnume tusam tuwi ishiaktatme, nuwi yujasag maaninak ame yaakat etegkauwaitam nuni ayampawag, tuja wi ame emematku ijuntain jegamkag junishkam ayampawag segapainakuig,
nayaimpinum pujusam dita sumamuji antugkam ayamjuktin ata.
“Ashí aents aidau amina pegkegchaun takagtamsagmatai, shiig senchi kajekam, dita shiwaaji aidau achija yajuaktinme tima, achija yajuakam nugken ukukiag,
tikich nugkanum batsamas amina emematjamainak dita pegkegchau takamsamujin anentaimas awake anentaimag amina segapainakuig yaigtin ata.
Tuja shiwag aidau achija yajuakam tikich nugkanum batsamas, juju yaakat Jerusalén ame etegkamua nuni ayampawag, tuja juju jega ame emematku ijuntai atinun wi jegamkag juni ayampawag pujusag dita anentaijai, wakanijai segapainakuig,
dita sumamu antugkam nayaim amina pujutaigmia nuwi pujusam ayamjukam, kuitamkatin ata.
Amina aentsjum aina nunú pegkegchaun takainak amejai shiwagmagainakuish, tsagkujatin ata. Dita shiwaaji aidau achija yajuakagmataish, nunú shiwag aidau amina aentsjum aidaun wait anenjatnume tita.
Wagki ditak amina aentsjum asag aminu ainawai. Egipto nugkanum batsamas jiju jii kegamunum jiya ukuitayama numamtuk awajam waituinak batsatu ame jiijuitme.
“Amina aentsjum Israel aents aidau segapaina nunú, tuja wi amina inakminchakam segajam nunú antugkagtukta. ¡Ii sumamua nunú antugkagtukam yaijatkata!
Tikich aents aidauk batsataig, juju aents aina nunú aminu agtin etegkauwaitme. Dutikauwaitam nunú pachisam, iina muunji aidau Egipto nugkanum batsatu jiijuitam nuadui amina inakem Moisés ujakuitme”, tusa aatus Salomón Tuke Pujuun segauwai.
Aatus Salomón altaran igkuas tikishmag pujus uwejen nayaimpinmanini takui Tuke Pujuun segauwai.
Nunik ashimak wajai, ashí Israel aents aidaun senchi chichaka pegkegnum yumigkiak:
“Tuke Pujuu, nii anagkagtuamua nuna umiak, niina aentsji Israel aents aidau maanitsuk batsamsati tusa tujabiu asamtai agkan batsatag nuadui ima nigki ememattai ati. Wagki nii pegkeg aidaun Moisésan anagkuauwa nunak umitskek idaisachu asamtai.
Tuja Tuke Pujuu Apajuí ii emematin ainag nunú iina muunji aajaku aina nuna yaigkua dutiksag iinashkam yamaish yaimpakti. Ima iinakek idaitamsashti,
dekas iinash nii wakesa umigtan amastí, dutijamamtai nii wakegamua nunú umiaku niina chichame umiktin agagbau aidaun umiktajum tusa iina muunji aidaun susauwa dushakam umikagmi.
¡Juna ashí pachisan wi taja nunak, Tuke Pujuu iina Apajuíji pegkegnum yaimpak, tsawaish, kashish tuke aneaku atin ati! Nuniak ii kashi kashinig atsumamunash sujamsatin ati.
Nuna diisag aents tikich nugkanmaya aidaush dekas tikich Tuke Pujuu Apajuíya ibauk atsawapi titin atinme.
“Nuadui atum aidautigmek Tuke Pujuu ii emematin ainag duka dekaskenum takajin atajum. Nuniakjum niina chichame umiktin agagbau yamai umiajum dutiksagmek umiktin atajum”, tiuwai Salomón.
Nuna tusa inagnak, apu Salomón ashí Israel aents aidaujai Tuke Pujuun emematak kuntinun maa apeauwai.
Aatus Salomón Tuke Pujuujai chicham epegkeamunum veinti dos mil toron, nuigtu ciento veinte mil uwijan mauwai, Apajuín emematak. Dutika apu Salomón ashí Israel aents aidaujai nunú jega Tuke Pujuu emematku ijuntai jegamkamun: Juka yamaik Tuke Pujuunui, tusa niina idaitusui.
Tuja nunú tsawanta duik nunú jega jegamkamua nuna waitijin jegantatak agkaju awa nuna, juka Apajuínui tusa nuwi emematak kuntinu maa nuna nejen ashí apeauwai. Dutikak ajaka neje juukbau aidaunashkam Tuke Pujuun anentag susauwai. Tuja kuntinu wiyaji aidaunashkam Tuke Pujuu agkan pujutan amastí tusa apeauwai. Tuja nunú aidaunak kuntin maa patai apetai bronce najanamu aajakua nuwi pataig apeachui, wagki nuwi ashí pataja apemainchau kuashat asamtai.
Nunú tsawantin numi kanawe tsupija aakmaja batsamsamu tsawan asamtai, Salomón ashí Israel aents aidaujai, nuigtu yaakat Hamat jegattak nagkamas entsa Egipto nugkanum awa imanuiya nagkamas shiig kuashat aents kaunawajua nujai ijunag siete tsawan jiistamawajui. Tuja tikich jiistanashkam siete tsawan jiistamawajui. Nunidau asag ashí ijumjamak catorce tsawan jiistamawajui.
Nunú jiista ashimdaekamtai, kanag tsawajag apu Salomón aents aidaun ashí kumpamauwai. Dutikam ditashkam Tuke Pujuu Davitan pegkegnum yayaak, ditanashkam dutiksag pegkegnum yaigbau asag, apu Salomógkan kumpamawag pegkegnum yumigkis shiig aneas waketjajui.
Salomón jega Tuke Pujuu emematku ijuntain jegamak ashimak, nuigtu nii pujusa inamjatnunashkam ashimak, tuja tikichin nii dutikatag tibau aidaunashkam ashí umikui.
Dutikamtai Tuke Pujuu yaunchuk Gabaógnum wantintukua dutiksag ataktushkam wantintukui.
Nunik chichajak: “Ame segatmaum nunak antugkajame. Nuadui juju ame jega wi tuke pujustin jegamkaum nunak tuke kuitamkattajai.
Tuja amina apa David mina umigtak shiig takasua imatiksamek wi chicham umikta tibauwa nunú ashí betek umiakminig,
wi amina apa Davitan anagkuakun: “ ‘Amina uchijum aidaunmayag makichik tuké Israel aents aidaun apuji atinai’ tiuwaitag nunak imatiksanuk amejai umiktatjai.
“Untsu ame, nuigtu amina uchijum wegantu agtina nunú mina chichameg umiktin agagbauwa nunú umitsuk tikich apajuímkugminig,
wi Israel aents aidaun nugka susauwaitag nuwi batsatjum nunak utsagtinaitjai. Tuja juju jega juna wi pujustinun etegkag nunashkam idaisattajai. Dutika ai tikich aents aidau Israel aents aidaunak dushikiagtinai.
Tuja juju jega juka tsaikam numi aidauk, kaya aidauk tuwasua weaku atinai. Dutika ai aents nuni nagkaemainak wainkag puyatuk tuke dushikis chichainak: “ ‘¿Wagkag Tuke Pujuush Israel aents aidau nugkenash, juju jega nii pujustin jegamkamua nujaish imatikayawa?’ tiagtinai.
Tusa tiagtai, tikich aents ditan chichajuinak: “ ‘Auk ditá muunji aajaku aina nunú Egipto nugkanum batsatun Tuke Pujuu jiija agkanmitkamaitak, nuna umigtsuk kajimatkiag tikichin apajuímainak idaisamu asa, suwimka suwak imatikae’, tiagtinai”, tiuwai.
Salomógkak Tuke Pujuu yayamu asa, shiig yachai tusa augmatuinamun Sabá nugka apuji nuwa aajakua nunú antukui. Nunik dekas yachashit tusa dekapsatatus Jerusalén weuwai.
Suntaja apuji aidau ejapeam camello aidaunum nijamtai kugkuin aidaun, oro aidaun kuashat yajuak, nuigtu kaya pegkejuch akik aidaun aatus yajuak jegauwai. Nunik jegaa, Salomógkan iniastajai tibaunak ashí iniasui.
Dutika ashí aimkamtai anentaimas, Salomógkak dekas yachapi tiuwai. Tuja Salomón pujusa inamjatnujin jegamkamunashkam wainkauwai.
Nuigtushkam niina yutaiji aidau shiig kuashat ayau, tuja niina suntajin apuji aidau batsamtaijishkam shiig pegkeg umikbau, nuigtush niina takajin aidaush, nii uwagtinjin shikika su aidaujai shiig iwagmamkau aidau, tuja nuigtushkam kuntin duwejam shiig pegkeg aidaun sacerdote aidau Apajuín emematuinak maa ashí apeamu aidaun, aatus ashí wainak puyatus anentain jegagchauwai.
Nunik apu Salomógkan chichajak: “Amina takatjumin amina dekatjumjai pachisag augmatuidaun mina nugkajui pujusa antukmag duka shiig dekaske.
Tujash wika dekaskeapi tichamjai, yamai juwi taa wainkau asan dekaskeapi tajai. Auk minak ashí ujatkachagmayi. Wi antukmayag nuna nagkaesau dekas amina dekatjumik takatjumjai shiig múuntai.
¡Amina nuwem aidauk shiig aneasas batsatatai! ¡Amina inakem aidaush ame pegkeg chichamun antuinakus shiig aneasag batsatatai!
¡Tuke Pujuu amina Apajuígmea duke ememattai ati, wagki nii aminak shiig anenjamas Isarael aents aidaun apuji ati tusa adaitamkae! ¡Tuke Pujuu Israel aents aidaun aneau asa, apu adaitamkae shiig pegkegnum takasti tusa!” tiuwai.
Nuna tusa, tres mil novecientos setenta kilo oron, nuigtu kugkuin nijamtai aidaun, kaya pegkejuch akik aidaun aatus shiig kuashat Salomógkan susauwai. Nunak yaunchuk nagkamsagkesh Israel aents aidaunmak imatikaik apu sujakchamun nunú nuwa imatika Salomógkan susauwai.
Nuigtushkam lancha múun aidaunum Hiram ofirnumian, oro aidaun ikautkauwai. Tuja numi sándalo tutai katsujam shiig pegkeg aidaunashkam, kaya pegkejuch akik aidaujai ikautkauwai.
Dutikamtai nunú numi sándalo tutayai jega Tuke Pujuu emematku ijuntai jegamkamu nagkatkamunum wajasa niimtain, tuja nii pujusa inamjatin jegamkamua nunú nagkatkamunmashkam dutiksag umikui. Tuja nuigtushkam kantamin aidau awatiagtinun nunú numijai arpa aidaun, salterio aidaun ashí umikui. Yaunchuk nagkamsaish numi sándalok imatika wainajakchamun nunú tsawantin shiig kuashat wainnakui.
Tuja Salomógshakam yaakat Sabá apuji nuwa aajakua nunú sumamunak ashí susauwai. Dutikak nuigtushkam nigki anentaimas tikich waji aidaunashkam susauwai. Dutika susam nuna yajuak niina aentsji kuitamkam nugken wakitkiuwai.
Salomógkak maki makichik mijantin oro aidaun veinti dos mil kilo tumainun yajuak ijumajakui.
Tuja nuigtushkam Israel aents aidau nugken waji sujin aidaushkam Salomógkan akijaku ainawai. Arabia nugkanmaya aidaush, nugka yaig aidaun apuji aidaushkam, ashí akijaku ainawai.
Tuja ejamaka maanitai tantag múun aidau oro ukatkajum doscientos najanatajum tusa inamjauwai. Tuja maki makichik ejamaka maanitai aidauk seis kilo oro ukatka najanamu aajakui.
Tuja nuigtushkam trescientos tantag yaijuch najanatajum tusa nunashkam inamjauwai. Nunú maki makichik tantag aidauk makichik kilo nuigtu jimaituk tumain oro ukuijajum ukatka najanatajum, tiuwai. Tusa tima najanawagmatai, nuna yajuak jega pujusa inamtai Líbano ikamji tutai aajakua nuwi awayauwai.
Nuna dutika nuigtushkam elefante nai aidau yajuakjum ekemsa inamtai najanatajum tusa inamjauwai. Tusa timatai imatiksag najanawajui. Dutikawagmatai, oro ukatkatajum tima, ukatkajui.
Nunú ekemsa inamtai aajakua duka seisa imania ekeni najanamu aajakui. Tuja atumtaijiya duka apuni najanamu aajakui. Untsu kuntujin patai ekemtai najatuamu aajakua nuna yantamen león wajau dakumka najanamu aajakui.
Tuja seisa imania ekenjamu aajakua nuwishkam maki makichik ekenjamua nuna yantamen león dakumjamu aajakui. ¡Nunak tikich apu aajaku aina dukesh numamtin najanamukesh wainkashbaun nii imatika najanauwai!
Tuja Salomógka lanchaji aidau yaakat Tarsisnum batsamajakua nunú Hiraman lanchaji aidaujai kampatum mijan asa tuke kaunajakui, nuniak oro aidaun, plata aidaun, elefante nai aidaun, kuntin uwegtin aidaun, pavo real aidaun aatus ikaunmajaku ainawai.
Tuja apu Salomógkak ashí tikich nugkanmaya apu aidaun nagkaesau wiakuch, nuigtush yacha aajakui.
Apajuí yachamtikamu asamtai, ashí aents aidauk niina wainkatatus, nuigtu chichamen antugkatatus shimujaku ainawai.
Salomógkak mil cuatrocientos carro maanitai aidaun, doce mil caballo maanitai aidaujai sumag ijumjauwai. Tuja tikich suntag aidauk carro maanitai aidaun kuitamainak batsatu, nuninai untsu tikich aidauk apu Jerusalén pujusmatai kuitamkagtin aidau dushakam batsatu.
Apu Salomógkak Jerusalégnum kuichkinak kayajai betek shiig kuashat ijumjauwai. Tuja setjunashkam, higuera ajakchamaitak paka weagbaunum, shiig kuashat aiyama imatika ijumjauwai.
Tuja Salomógka inake waji sujin aidau Egipto nugkanum nugka Musri tutai aajakua nuwiyan, Cilicia nugkanmayajai caballon apu Salomógkan sumajuk akuptujaku ainawai.
Tuja makichik carro egiptunmayan akikeg seiscientos kuichik plata najanamu aajakui. Untsu makichik caballo akikeg ciento cincuenta aajakui. Tuja hitita aentsu apuji aidauk sirianmaya aentsu apuji aidaujai, Salomón sumagbaun nuwiyan carro aidaun, caballo aidaujai sumajaku ainawai.
Nabat aajakua nuna uchiji Jeroboamshakam Salomógjai shiwagmagauwai. Jeroboam aajakui Salomógkan suntaji aidaun apuji. Niig yaakat Seredánmaya Efraín wegantu aajakui. Niina dukujig waje Serúa daagtin aajakui.
Jeroboam apu Salomógjai shiwagmagauwa duka juni nagkamdauwai: Salomógkak Davita yaaktaji tutai aajakua nuna, nain wajajunum nagkama peegkeg tentea ashimak, agkaju aidaun sekatug ashimkatatus takak pujusa,
Jeroboam wajiu, takau wajasu asamtai, José wegantu aidau takaina nuna diisti tusa nuna apujin apu Salomón adaikauwai.
Nunú tsawantin Jeroboam Jerusalén pujau jiinki wekama profeta Ahías yaakat Silónmaya aajakua nunú jáanch yamagman nugkuaju wegaun igkugkui. Dutika ima niijaig ajanum batsatu.
Nuwi pujus Ahías jáanch yamajam nugkuagbaujin doceya imajin ichiajui.
Dutika Jeroboaman chichajak: “Juju jáanch doce ichiagbauwa juwiya diez aminu atin jukita, wagki Tuke Pujuu Apajuí Israel aents aidau emematin aina nunú amina chichagtamak: ‘Salomón apu puja nuna atankin, Israel aents aidau diez wegantu aina nuna amina amastatjame, dutikakun dita apuji adaikattagme’, tujamui.
‘Untsu David mina inakeg aajakua nunú mina chichamjun umigtuku asamtai, tuja Israel aents aina nuna yaaktaji aina nuwiyan makichik Jerusalégkan wi pujustinun etegkauwaitag nuadui, Salomógnak ima Judá wegantu aina nuna apuji ati tusan titatjai.
Salomógkak minak dakitjuje, nuniak nuwa Astarté dakumka najanamun yaakat Sidógnumia aidau emematin aina nuna, nuigtu Quemós Moab aents aidau ememattai aina nuna, nuigtu Milcom amonita aents aidau emematin aina nunashkam emematui. Nuadui niina takatjig mina shiig awajtatsui. Niina apaji David mina chichameg umiktin agagbau aidaun umikua dutikag niig umikchae.
Nunin aigkishkam nii apu wajas inama nunak tikima ashí atankishtatjai. Nunak dutiktsuk nii iwaku puja duikik apu ati titatjai, wagki mina inakeg David wi etegkamu aajakua nunú mina chichamjun betek umigtuku asamtai.
Tujash niina uchiji apu atina nunak Israel wegantu doce aina nuwiyan diez atankittajai, dutikamtai ame nuwi inamjattame.
Tuja niina uchijinak ima makichik wegantunak ukugkittajai. Nunak dutikattajai, wagki mina inakeg David aajakua nunú wegantunmaya makichik Jerusalégkan wi etegkauwaitag nuwi pujus inamjati tusan.
Tuja wi aminak ashí ame wakegamunum inamjata titatjame, dutikakun Israel aents aidaun apuji emattagme.
Tuja wi amina titatjam nunú ashí umiakum takatjumesh pegkeg, tuja mina chichameg umiktin agagbauwa dushakam mina inakeg David umikua dutiksamek umiakminig, wi aminak yaigtinaitjame. Dutikakun David wegantunmaya apu agtinai tiuwaitag nunak imatiksanuk ame wegantu aidaunmayanashkam Israel aents aidaun apuji wajas inamjatnun etegkatnaitjai.
Untsu David wegantu aidaunak Salomón mina umigtutsuk tikichin apajuímak idaitusu asamtai, suwimkan susagtatjai. Tujash nunú suwimkanak tuke suu pujushtinaitjai’, tawai Apajuí”, tiuwai Ahías.
Nuna Salomón antuk Jeroboaman maatag tiuwai. Dutikam Jeroboam tupikaki apu Sisac inamajakua nuwi Egipto nugkanum weuwai. Nunik nuwi pujaig Salomón jakauwai.
Salomógka pujutji, yachaji, takasbauji aidauk papii Crónica tutainum agagbau ainawai.
Salomógkak Jerusalén pujus ashí Israel aents aidaunum cuarenta mijan tumain inamjauwai.
Salomón jakamtai Jerusalégnum niina apaji Davita yaaktaji tutainum ukusajui. Nii jakamtai niina uchiji Roboam apu wajas inamjauwai.
Israel aents aidau Roboaman apu adaikagtatus Siquemnum shiyakajui, nunikagmatai Roboamshakam nuwi weuwai.
Nuna aatus chichainamun Jeroboam Nabatan uchiji, Salomón maatag tama tupikaki, Egipto nugkanum weuwa nunú, nuwi pujus dekauwai.
Jeroboaman untsuka itawag Israel aents aidau niijai ijunag Roboamjai chichastatus shiyakajui. Nunik jegajua chichajuinak:
“Amina apa aajakua duka ii aidautinak senchi takamtijamak waitkagmasui. Tuja amesh imatika takat sukagtachkuminig, iishkam ame tabauk betek umiktatji”, tiajui.
Tusa tama Roboam ditan chichajak: “¡Waketjatajum, nunikjum kampatum tsawan asajum kaunatajum!” tiuwai. Tusa tiajam Israel aents aidau waketjajui.
Nunikagmatai Roboam niina apaji Salomón iwaku pujusmatai, múun aidau niijai takajaku aidaun iniak: “Juju aents aidau tuina nunash wisha ¿wajintu aimainaitja?” tau.
Tusa iniam dita ainak: “Amina takagtamainak ame tabaun tuke umigtamkatin atinme tusam wakegakmek, yamai ditajai shiig chichasam, dita tujamaina nunú umikta”, tuidau.
Tusa tamashkam apu Roboamak ditanak antugkachui. Nuniak niijai betek tsakaku niina takajin aidau batsatun, iniak:
“Juju aents aidau chichainak: ‘Amina apa iina shiig senchi waitkagmasua nunitsuk, amek shiig kuitamkagtukta’, tujutuina nunash ¿atum anentaimsamash wajinmainaitja?” tiuwai.
Tusa tutai nunú aents niijai betek tsakaku aidau niina chichajuinak: “Au aents aidau amina chichagtamainak: ‘Amina apa iina senchi waitkagmasua nunitsuk, amek shiig kuitamkagtukta’, tusa tujamaina duka aajam tumainaitme: ‘Mina apag atumin shiig kuitamjamkachuitkuig, wika nuni nagkaemasan shiig kuitamkashtatjime.
Tuja mina apag senchi takamtijamsau ainakuig, wi nuni senchi takamtikun waitkastatjime. Tuja mina apag akachumtayai atumin asutamajakuitkuig, wi nuni nagkaemasan jiju hierro tutai tsakaskatu aina duwi asutiattajime’ tita”, tiajui.
Tuja apu Roboam Jeroboaman kampatum tsawan asam taata tibau asa, Israel aents aidaujai ashí apu Roboamjai chichastatus jegawajui.
Nunikagmatai apu Roboamak apu chichagkagtin múun aidau tibaunak umitsuk, shiig senchi pegkegchaun chichagkauwai.
Nuniak nunú datsauch aidau tibauwa nuna imatiksag chichaak: “Mina apag senchi takamtijamajakuitkuig, wika nuni senchi takamtikakun waitkastatjime. Tuja mina apag akachumtayai asutamajakuitkuig, wika nuni senchi jiju hierro tutai tsakaskatu aidauwai asutiattajime”, tiuwai.
Tau asa Israel aents múun aidau tita tibaunak Roboamak umikchauwai. Wagki nunak Tuke Pujuu profeta Ahíasan akateak: “Salomón Israel wegantu doce aina nuna apujiya nunak diez atankin, Jeroboaman susattajai”, tusa tiuwa nunú uminkatin asamtai nunikui.
Tuja Israel aents aidau tabaun apu Roboam antugcham dita chichajuinak: “¡David wegantu aina nunú iina apuji ati tusaik wakegatsji! ¡Jesé uchiji aidau dita wajijin akanak iina amamainuk makichkish atsujainawai! ¡Davita tijaji aidauk dita ditak kuitamdaikatnume! ¡Untsu Israel aents aidautik iina jeen waketjagmi!” tiajui. Aatus tusa ukuinak dita jeen waketjajui.
Nunikagmatai Roboamak Israel aents ainayatak Judá wegantu aidau nugken batsamajaku aina nuna apuji wajas inamak pujujakui.
Nunik pujai, tikich Israel wegantu aidau pampaidau. Imatiagtai Adoram takata apuji aajakua nuna Roboam dekata tusa awemauwai. Dutikamun Israel aents aidau kayai tukui tukuinakua maawajui. Dutikawagmatai apu Roboam ishamak shiig wamak carrojin egkema Jerusalén tupikakiuwai.
Aatus Israel aents aidau diez wegantu aajaku aina nunú David wegantu apu wajasujai shiwagmagawajui.
Nunik batsamas Jeroboam wakitki tae tabaun Israel aents aidau diez wegantu aajaku aina nunú antukag, ijunag chichama akuptukajui taati tusag. Tusa akuptukam taamtai, dita apuji adaikag chichainak: “¡Yamaik ametme iina apujimek!” Tuja David wegantu iina apuji ati tuidauk ima Judá wegantu aina duke juwakaje.
Tuja Roboamak tupikaki Jerusalén wegak, suntag aidaun etegkeg Judá wegantunmayan Benjamín wegantunmayajai ciento ochenta mil yajuak, Israel wegantu aidaujai maania depetmakan ashí dita aidaun apuji atajai tusa jegauwai.
Tujash profeta Semaías aajakua nuna Tuke Pujuu chichajak:
“Salomógka uchiji Roboam Judá wegantu apujijai chichasta, nuniakum ashí aents Judá wegantu aina nujai, tuja Benjamín wegantu aidaujaishkam chichaakum:
Tuke Pujuu chichaak: ‘Dita yachi Israel aents aina nujaig maaniawainmegka. Nunak nunitsuk dita jeen waketjatnume, wagki wi mina aentsug aina nunak kanaktinme tijai’, tawai tusam ujakta”, tiuwai. Nunú Tuke Pujuu tibau ujakam, nuna umiinak dita jeen waketjajui.
Tuja Jeroboam yaakat Siquem Efraígka nugken awa nuna tentea peegkeg apakui, dutika nuwi nii pujusui. Nuwi pujus yaakat Penuel daagtin aajakua nuna peegkeg tentea apakui.
Tujash nii anentaimas: “David wegantu aina nunú tikich Israel aents diez wegantu aina nuna awagki ijumag dita apuji atajai tumainai.
Tuja juju aents aidauk Tuke Pujuun emematuinak, kuntinun apeatatus Jerusalén shimuina nuninak Roboam Judá wegantu apujiya nuna ataktu shiig anenmain ainawai. “Nuninak mina mantuawag Roboamjai ataktu ijunmain ainawai” tusa,
niina suntaji apuji aidaujai chichasa, oro yajuakjum jimag toro tsakat dakumka najanatajum tusa inamjauwai. Nuna najanawagmatai, aents aidaun chichajak: “Atum aidautijum kuashta Jerusalén shimagme. Tujash yamaik jujuwai atumi Apajuíjum, Egipto nugkanum batsatutigmin jiipajajua duka”, tiuwai.
Nuna tusa niina suntaji aidaun inajui, dutikam nunú jimag toro tsakat dakumka najanamun makichik jukiag tsumujin yaakat Betelnum apusajui, untsu tikichnak yaakat Dagnum apusajui.
Dutikawagmatai Israel aents aidauk pegkegchaun takamsajui, wagki Jerusalén wegag Apajuí emematmainun idayinak, Betelnum shiyakag, tuja Dagnum shiyakag nuna emematuidau asag.
Tuja Jeroboamshakam nain aidaunum jega Apajuí emematku ijuntai tusa jegamjauwai. Dutika aents Leví wegantuchu aidaunak sacerdote adaijauwai.
Nuigtushkam Jeroboam dutikati tichamaitak, nantu ocho takamunum tsawan quincetin Judá wegantu aidau jiistamin aina nunú jiistamami tusa nigki umikui. Dutika nigki nuigtushkam kuntinun maa kuntin patasa apetainum apeauwai. Nunak nii inamjamtai toro tsakat najanamu Betelnum aajakua nuna emematak dutikauwai. Dutika nunú jega wainka apajuímtai emematku ijuntai aidaun kuitamkatnun, atum sacerdote atajum tusa adaitujui.
Aatus nantu ochoa nunú takamtai, tsawan quincetin Jeroboam kuntin patasa apetain Betelnum najanauwa nuwi kuntinu maa patas apeauwai. Dutikak juju nantutin Apajuí emematku jiistamtai ati tusa Israel aents aidaun tiuwai. Nuna tusa kugkuin incienso tutain apeatatus altarnum wakauwai. Tujash nunak nii wakegak dutikauwai.
Makichik aents Asá daagtin Judá wegantunum apu wajas treinta y ocho mijan inamai, Omrí uchiji Acab aajakua nunú Israel nugkanum apu wajas inamtan nagkamauwai. Niig yaakat Samaria pujus veinti dos mijan inamjauwai.
Tujash niina pujutig Tuke Pujuu diismak shiig pegkegchau aajakui. Tikich apu aidau pegkegchaun takasu aina nuna nagkaesau pegkegchau aajakui.
Makichkish pegkegchaun takaschatjai tusagkesh anentaimtsuk, Jeroboamjai betek pegkegchaun takasui. Nuniau asa Sidógkan apuji Et-baal aajakua nuna nawanji nuwa pegkegchau Jezabelan nuwatkauwai. Nunik ditá ememattaiji Baal aajakua nuna niishkam emematujakui.
Nuigtushkam Baal emematku kuntin patasa apeatnun Samaria nugkanum najanauwai. Dutikak Baal emematku ijuntain jegan jegamkauwai.
Tuja nuigtushkam tikich dita apajuímtaiji Asherá aajakua nuna niimen numinum dakumak najanauwai. Dutikamtai Tuke Pujuu Israel aents aidaun Apajuíjiya nunú, yaunchuk apu aajaku aidaun kajegkauwa nuna nagkaesau shiig senchi kajegkauwai.
Acab apu aajakua nunú tsawantin makichik aents betelnumia Hiel daagtin yaakat Jericó tsaikbau aajakua nuna ataktu yaaktamauwai. Nuna yaaktamatatus yama nagkama takamunum niina uchiji iwai Abiram jakauwai. Tuja yaakta najana nuna waitijin apujtusu ai, niina uchiji ekeu Segub jakauwai. Duka nunikui wagki Tuke Pujuu Josuén chichajak: “Makichik aents Jericón ataktu yaaktamatag tusa takatna nuna uchijig jinaatnai”, tiuwa nunú umintai.
Profeta Elías Tisbénmaya aajakua nunú apu Acabpan chichajak: “¡Juju mijana duwi nagkama yumi yutugchattawai, wi yutugti tama yutugtin asa! Tuja sajattanakesh sajatkashtatui. ¡Junak Israel aents aidau Tuke Pujuu Apajuín emematin aina nuna wi umijag nuna daajin dekas uminkatnun tajai!” tiuwai.
Tusa pujai Tuke Pujuu Elíasan chichajak:
“Juwi pujam nunú jiinkim etsa minitaiya nuni wetá. Nunikam entsa Querit tutai namak Jordágnum etsa minitaiya nuni awa nuwi uumkam pujusta.
Nuwi pujusam nunú yumi uwagtatme. Tuja wi chigki cuervon awemattajai yutain amastí tusan”, tiuwai.
Tusa tima Elías Tuke Pujuu tibaun umiak Querit entsanum weuwai.
Nunik imau pujai, cuervo aidau pagkan nejejai jukiag kashikmas, aagkú aatus ejetuidau. Untsu yuminak nunú entsanmayan umujakui.
Tujash yumi yutachu asamtai, nunú entsak dukap atsuk kuyua buku wajasui.
Nunik entsa kuyuamtai, Tuke Pujuu Elíasan chichajak:
“¡Yaakat Sarepta Sidón nugkanum awa nuwi weme pujusta! Tuja makichik nuwa waje nuwi puja nunú amina yutain amastí tijai”, tiuwai.
Tusa tima Elías nunú yaaktanum weuwai. Nunik wea weakua jegattak wekama, makichik nuwa chigkimin juwaak wekaetatman wainkauwai. Nunik untsuka chichajak: “¡Wait aneasam tsapanum yumi shikikam ajampusta uwagtajai!” tiuwai.
Tusa tima nunú nuwa yumin utitag tusa wegaun Elías ataktu untsuka chichajak: “¡Wait aneasam pagshakam itagtuata!” tiuwai.
Tama nii ayaak: “Tuke Pujuu Apajuí ame emematnaitam nuna daajin dekaskenum tajame, pagkak shiig atsugtawai. Untsu harina shiig piipich ichinkanum, tuja aceiteshkam piipich jarranum ajutui. Nuna mina uchigjai inajuan yuwatasan chigkimin juwakun wekaejai. Untsu nuna ashí inajuamtai yuwami, nunika nunú amuka nujantaikish jinaami, wagki tikich yumainuk shiig atsawai”, tiuwai.
Tutai Elías ayaak: “Nuna amukan nujantai jakashtajash tusamek puyatkaipa. Ame piipich ajutui tame nunú inagkata. Tujash wi yuwatna nunuwá pag inajuam sujusta. Dutikam nuadui ame yuwatin uchijum yuwatnujai inajuata.
Wagki Tuke Pujuu Apajuín Israel aents aidau emematin aina nunú: ‘Harina ichinkanum awa duka amuekashtatui, tuja aceite jarranum awa dushakam amuekashtatui’, tawai. Nuadui nunú yusa pujajinig, Tuke Pujuu yumin yutumtijattawai”, tiuwai.
Tuja Tuke Pujuu Elíasan tibaunak betek, harina ichinkanum auk amuekachui. Tuja aceite jarranum aushkam amuekachui.
Nunik kuashat tsawan batsatai, nunú nuwa wajea nuna uchiji jata achikam shiig senchi jau asa jakauwai.
Nunikmatai nunú nuwa Elíasan chichajak: “¡Elíasah, Apajuín inakegah! ¿Wisha aminash itugkamu asamea suwimak sujakmesh mina uchijush mantugtame?” tiuwai.
Tama Elías ayaak: “¡Uchijum juwi itanta!” tusa niina bakuin uchijin patasa pujujun juki, Elías nii kanutaijin yakí iwaka niina pegakjin aepsauwai.
Dutika senchi untsumak Tuke Pujuu Apajuín segaak: “¡Tuke Pujuu Apajuí mina ememattaijuh! Juju nuwa mina kuitamjuka juna uchiji jakamtai, anentaimak senchi waittsati tusamesh ¿wagka tiume?” tau.
Tusa tamawaik uchin kampatuma imania pagkuk senchi untsumak Apajuín segaak: “¡Tuke Pujuu Apajuí mina ememattaijuh! ¡Wait aneasam juju uchi etsagagta!” tiuwai.
Tusa segam Tuke Pujuu niina antujuk uchin etsagajui.
Dutikamtai Elías uchi juki nugká akaiki dukujin suwak: “¡Diisia nijah, amina uchigmek iwakui!” tiuwai.
Tusa tama nunú nuwa ayaak: “Yamai dekajai, amek dekas Apajuí etegkamuitme. Tuja ame tame duka ¡dekaskea nu Tuke Pujuunmaya tame!” tiuwai.
Kampatum mijan nagkaemakiu ai, makichik tsawantai Tuke Pujuu Elíasan chichajak: “¡Yumin yutumtijattajai, dutikatin asamtai apu Acab pujamunum wetá!” tiuwai.
Tusa tima Elías weuwai. Nunik apu Acab pujamunum jegauwai. Tuja nunú tsawantinig yaakat samarianmaya aidauk yumain atsau asamtai, shiig senchi nujantai waituidau.
Imanik waituidau asag Elíasak eke jegatsaig, Acab niina wajiji aidaun kuitamin Abdías Tuke Pujuun eme anentus emematujakua nuna untsukui.
Tuja nunú tsawantin Jezabel Tuke Pujuu aentsji profeta aina nunú kajegtajum tusa suntag aidaun inajui. Dutiktai Abdías cien profeta Apajuí takajin aidaun ijumjauwai. Dutika cincuenta, cincuenta akanak jimag waanum uumkatajum tusa ishiakui. Dutika ishiakam imau uumak batsatun yujumkan ejetua ayujujakui.
Tuja Abdías apu Acab pujamunum jegamtai, nii chichajak: “Juju nugkanum entsa aidau, namak aidau ayá nuni wemi. Nunika nuwi wekaesa namputchawame caballo aidau, burro aidau ayugmain chijichi atsawash egakmi. Dutika egachkuik kuntin jinaamtai tagkugtuchu juwaktatji”, tiuwai.
Nunik wekama Elías minaujai Abdías igkunikui. Nunik niina emtin tsuntsuma pujus chichajak: “¡Mina Apujuh! ¿Ame Elíaschaukaitam?” tau.
Tama nii ayaak: “Ehe, witjai. Weme amina apujum Acab, Elías tae tusam ujakta”, tiuwai.
Tusa tama Abdías ayaak: “Wi apu Acabpan jegajua ujaig, minak mantumainai.
Apu Acab amina egapak ashí nugkanum aents ishiakbau aidau yujawai. Dutikamu waketug kaunawag wainkachji tusa ujainam, dekas wainkachuitkumek Tuke Pujuu daajin tajai tita tusa imatjawai. Nunak ame Tuke Pujuu Apajuí ame emematnaitam nuna daajin dekaskenum tajame.
¿Imania nunash wi jegajuan Elías juwi pujawai tusan ujaktag?
Wi apu ujaktasan amejai pujag nuna ukukin wegai, Apajuí Wakani egkemtugmag wi dekashbaunum etamtatui. Tuja wi Acabpan ujaka ai, nii amina waipaktakama waipakchag mina mantumainai. Wi amina inakmetag nunak datsauch asanuk Tuke Pujuun umignaitjai.
Tuja Jezabel profeta aidaun kajegtag takui, wi ayamjukuitag duka ¿amek dekachukaitam? Tusa chichaman umikmatai, wi profeta aidaun cien ijumjan, cincuenta cincuenta akankan jimag waanum utsawabiajai. Dutikan nuwi batsatun yutain suyajai.
Nunin aish ¿wagka yamaish minash, apujum wejim Elías juwi pujawai tusa ujakta tusamesh tujutme? Atsa amina waipakcha maati tusa ¿tujuttsumek?” tiuwai.
Tutai Elías ayaak: “Tuke Pujuu Apajuí ashí senchigtina nuna daajin tajame. Yamaikiuch apu Acabjai chichastasan wetatjai”, tiuwai.
Tusa tima Abdías Acabpan ujaktatus weuwai. Dutika ujakam Acab Elíasjai igkunik chichastatus weuwai.
Nunik jegaa Elíasan chichajak: “¿Amekaitam Israel aents aidau utugchat apugtusam waitkam nunú?” tiuwai.
Tusa tama nii ayaak: “Wika Israel aents aidaunak utugchatan apujtusnuk waitkatsjai. Auk ame amina pataim aidaujai Tuke Pujuu chichame umiktajum tibauwa nunú idaikujum, Baal emematu yujau asajum, Israel aents aidauk waitkagme.
Untsu takumek ashí Israel aents aidau, Baala chichamen etsejin cuatrocientos aidau, nuigtu Astarté chichamen etsejin cuatrocientos aatus aina nuna Jezabel ayuju pujuja nunú muja Carmelo tutaya nuwi ashí ijunjatnume tusam tita”, tiuwai.
Tusa tima Acab ashí Israel aents aidaun Baala profetaji aidaujai muja Carmelonum ijumjauwai.
Dutikamtai Elías ashí tuwaka ijunbaunum jeganta ditan chichajak: “¿Atumesh ima Apajuík umigchau jimag anentaintin ainajum dusha wajutiya yapajinattagme? Wi Tuke Pujuun umijag nunú dekas Apajuíyaitkuig nii umigkatajum. Untsu dekas Baal Apajuíyaitkuig nii umigkatajum”, tiuwai. Tusa tamash aents aidauk makichkish aimtsuk ijunu.
Nuna tusa ataktu awagki chichaak: “Tuke Pujuu chichamen etsegtin iwakuk ima wikiuchitjai. Untsu Baala profetaji aina duka cuatrocientos cincuenta ainawai.
Tuja jimag toro tsakat sukagtustajum, nuna dita makichik etegka jukiag maa asajag jii ikapagtin ijumjamunum patagtinme. Tujash eke jiinak ekemakainmegka. Dutikawagmatai wishakam tikich toro tsakatan asajan jii ikapagtin ijumjamunum patagtajai, tuja wishakam jiinak ikapagchattajai.
Nunú ashí uminkamtai atum aidautijum atumi apajuíji untsuktajum. Tuja wishakam Tuke Pujuun untsuktajai. Tusa untsuam nuna antujuk jii kegaun ajuag ekemaktata nunú dekas atatui Apajuíya duka”, tiuwai.
Nuna tusa Elías Baala chichamen etsejin aidaun chichajak: “Atumek kuashat ainajum nuadui jimag toro tsakat puja nunú diisjum etegka jukijum atumea umiktajum. Dutikajum atumi apajuíjum untsuktajum. Tujash eke jii ijumjamua duka ekemakaigpa”, tiuwai.
Tusa tima, betek umikajui. Dutika umikag kashikmas nagkamas Baalan untsú batsatu. Imatuinak: “¡Apawa Baala aijatkata!” tusag kuntin patasa apetainum nuna tentea ijunas peepet tsekenau. Tujash makichkish ayachu.
Imaniagtai etsa tutupit ai, Elías ditan tuke aneas dushikiak: “Senchi untsumkatajum, auk dekas niyai apajuík. Tsawanji atsugmas aigmatsutai. Nuniachkush wakenmas wematai. Atsa nuniachkush tikich nugkanmas wematai. ¡Namputchawame kanag shintachu asa aniatsuash, ishintagtajum!” tau.
Tuja ditak tuke untsuma batsatu. Imatuidau asag, dita apajuíjin emematuinakug tuke nunin asag, kuchiyai tsupimakag numpak wajasag batsatu.
Etsa tajiag tegamtaishkam, imaanjaujai betek tsekenak untsuma batsatu. Imani batsataig kuntin apeatin tsawan jegauwai. Tujash imatuidaun ayauk makichkish antukachui. Wagki ditan aimainuk makichkish atsau asa.
Nunikmatai Elías ashí aents aidaun chichajak: “Wi wajag juwi kaunatajum”, tiuwai. Tusa tima ashí jegantajui. Nunikagmatai Tuke Pujuu emematku kuntin maa patasa apetai yaunchuk najanamu aajaku tsaikbaun ataktu iwajauwai.
Nuna najankug Apajuí Jacopan Israel atatme tiuwa nuna uchiji doce aajakua imatiksag doce kaya aidaun yajuakui.
Dutika nuwi chigkimi patag nuadui toro tsakatan asaag nuwi pataajui.
Dutika chichaak: “Ipak usumat ichinkanum yumi aimkatajum, dutikajum kuntin asaaja patagbauwa nunú chigkim patagbauwa nujai kampatuma ukatkatajum”, tiuwai. Tusa tima imatiksag dutikau ainawai.
Tuja kuntinu neje ashí apetai tsawan jegamtai Elías nuwi jeganta chichaak: “Tuke Pujuu Apajuín Abraham, Isaac, Israel aents aidau emematin aina nunuwah, dekas amek Israel aents aidaun ememattayaitam nuna yamai dekatnume. Tuja wika amina inakem asan, ame inatjamin jutikag nunashkam dekatnume.
¡Tuke Pujuuwah ayu tujutta. Amek ditan Apajuíji asam aigkata, nuna wainkag ataktu amina umigtamainak, ame dita untsuam nuna shiig dekatnume!” tiuwai.
Tusa inagnaig Tuke Pujuu awemamu nayaimpinmaya jii iyajui. Nunik iyaag nunú kuntin maa asaja patagbaunak chigkimjai ijumag apeauwai. Dutikak kayanashkam apea yuku emauwai. Dutikak nugka taimunum yumi piyajunak buku emauwai.
Nuna wainkag aents aidauk ishamkag tsuntsumawag nijayin nugka antig pujusag chichainak: “¡Tuke Pujuuk dekas iina Apajuíjiyai, Tuke Pujuuk dekas iina Apajuíjiyai!” wajaidau.
Imatiagtai Elías ditan chichajak: “¡Baala profetaji aina nunú achiktajum! ¡Makichkish tupikakig uwemjainmegka!” tiuwai. Tusa tima Israel aents aidau aintug achikajui. Dutikawagmatai muja segaunum entsa Quisón tutainum yajuak emauwai, nuwi ejegawag kajegkajui.
Dutika ijinawagmatai Elías apu Acabpan chichajak: “Wamak weme yujumak yuwata, yumi uutun antajai”, tiuwai.
Tusa tima Acab yujumka yuwatatus weuwai. Tujash Elíasak muja Carmelo tutainum yakí wakauwai. Nunik nuwi tikishmag tsuntsuma yapin tikishin antig pujusui.
Nunik pujus niina inaken chichajak: “Weme nayantsanmanini niimsata”, tiuwai. Tusa tima wee diisui, nunik wakitki taa chichaak: “Atsawai wainkachjai”, tiuwai. Tujash Elías chichajak: “Sieteya imania wakitkita”, tiuwai.
Tusa tima sieteya nuna wee taa chichaak: “¡Nayantsanmaya yujagkim piipich uwegjai betek yakí wau wainnawai!” tiuwai. Timatai Elías niina chichajak: “Weme Acab ujakta, carrojin juki, eke yumi yutatsaig weti, yumi senchi yutak epenkai”, tiuwai.
Tusa tima, weji Acabpan ujakui. Dutika ujakam carrojin egkema yaakat Jezreelnum weuwai. Nuniai nayaimpinmak dasesegmat yujagkim suwe wajasui. Nunik shiig senchi yutujui.
Tuja Elíasak Tuke Pujuu senchimtikamu asa, niina jáanchjin akachumtaiyai jigka shiig senchi tupikaki, apu Acab yaakat Jezreel jegatsaig niiya jegauwai.
Acab yaakat Jezreelnum jegá, Elías dutikamun pachis wajuk Baala profetaji aidaun ijinae nuna ashí Jezabelan ujakui.
Dutika ujakam niina aentsji chichama etsegnun Elías ujakta tusa akateak: “¡Elíasah, ame mina profetag aidau kajegkume, nuadui wi aminak mantamatnume titatjai! ¡Tuja ame mina profetag aidau kajegkum dutiksanuk, kashin etsa yamai awa juniai wi amina maachmataig mina apajuíg suwimkan sujusti!” tiuwai.
Nuna chichama antuk maatag tabau asa tupikaki, Judá nugken yaakat Beershebanum weuwai. Nunik jegaa nuwi niina inaken ukukiuwai.
Untsu niig nigki uwegshunmanini weuwai. Nunik makichik tsawan wea weakua tampuch wajamunum jeganta nuwi ayaumas pujusui. Nuwi pujus jamainun anentaimu asa chichaak: “¡Tuke Pujuuwah, yamai anentaimkun waittsashjai! ¡Dekas jakati tujutta, wagki wika mina muuntug aina nuna nagkaesaukesh atsujai!” tiuwai.
Aatus tusa nuwig tepes kanajui. Nunik tepaun ángel tumain Apajuí tajua achika ishintak: “¡Nantakim yujumak yuwata!” tiuwai.
Tusa tama shigtaag ashí niimsatakama, niina chaiken makichik torta yama inajuamu, nuigtu yumi jarranum aimkam pujaun wainkauwai. Nunik wainak nantaki nuna yuwa umutnashkam uwajui. Nunik ataktu tepes kanajui.
Tujash Apajuí ángel tumain ataktu tajua achika ishintag, chichajak: “¡Nantakim yuwata, ame wegam duka shiig atushtai!” tiuwai.
Tusa tima Elías nantaki nuna yuwa umutain uwajui. Nuna yuwa ichichmamag cuarenta tsawan, nuigtu cuarenta kashi wekagas Apajuí mujaji Horebnum jegauwai.
Nunik jegaa nuwi waanum waigka kanag tsawajui. Nuwi pujaun Tuke Pujuu niina chichajak: “¿Elíasah, amesh juwish waji pujugme?” tiuwai.
Tama nii ayaak: “Israel aents aidau amina idaitamsaju asag, ame emematku kuntin maa patasa apetai najanamu aidaun yumpuajag, amina profetajum aidaunashkam kajegkaje. Nuninakui amina akasmatkun shiig senchi kajeajai. Tuja ima wiki iwaku juwakjai. Minashkam mantuatatus egatuinawai”, tiuwai.
Tusa timatai Tuke Pujuu niina chichajak: “¡Jiinkim anú mujanum mina emtijui wajasta!” tiuwai. Nuna tusa inagnaig, Tuke Pujuu nagkaemakiuwai, nuniai dase shiig senchi dasentak nunú mujan umuchiam kaya múun aidau jimaituk dakaejauwai. Nunú nagkaemaig nugka senchi uugkauwai. Tujash Tuke Pujuuk dasenmak atsujakui.
Tuja nugka uugbau nagkaemaig, jii keejakui. Tujash Tuke Pujuuk nunú jii kegamunmashkam pujujakchauwai. Nunú jii kegau megkagai, antuekauwai shiig pegkegchin shinau.
Nuna Elías antuk ishamak niina jáanchjin juki, yapin dukuka waanum pujau jiinki pujusui. Nunik pujai chicham chichamu antuegak: “¿Elíasah, amesh anuish waji pujugme?” tau.
Tama nii ayaak: “Israel aents aidau amina idaitamsaju asag, ame emematku kuntin maa patasa apetai najanamu aidaun yumpuajag, amina profetajum aidaunashkam kajegkaje, nuninakui amina akasmatkun shiig senchi kajeajai. Tuja ima wiki iwaku juwakjai. Minashkam mantuatatus egatuinawai”, tiuwai.
Tusa tutai Tuke Pujuu niina chichajak: “Ame taamun nunú jintanmak uwejush yaakat Damasco awa nuni wakitkita. Nunika jegaam Hazael aceiteyai buuknum nijakam Siria apuji emata.
Tuja Nimsí tijaji Jehú aceiteyai buuknum nijakam Israel aents aidaun apuji emata. Untsu Safat Abel-meholánmayan uchiji Eliseo amejai yapajinatin adaikata.
Dutikawamin Israel aents aidau Baalan emematiu aidaunak Hazael kajegtatui. Dutika kajeam pisagmataish, Jehú ijinattawai. Untsu Jehú maatag tama pisagmataig, Eliseo ijinattawai.
Untsu Israel aents siete mil aidau Baalan tikishmatug emematchaju aidau, tuja sauktanakesh saukuachaju aina nunak ijinashtatjai”, tiuwai.
Tuja Elíasak nuwi pujau wakitkiuwai, nunik Eliseo ajak ajakmatnun takak pujaun wainkauwai. Tuja doce toro aidaunum nugka pukutai jigkatuamu aidau eemak, nugka pukui shimutai niishkam nuna ukujin makichik japis nugka pukua pukuakua wegau. Nunittaman Elías jegantun niina jáanchjiyai tuntupnum dukukui.
Dutikam nuna japis wegau ukuak tupikaki Elíasan jegantun chichajak: “¡Machik tsawan sujusta! ¡Mina apajun mina dukugjai ujaka ukuakun amejai wekaesatjai!” tiuwai. Tusa tama: “¡Ayu nunikta, tujash aneaku ata wi amina ipajam nunú!” tiuwai.
Tusa tima Eliseo Elíasan ukuak weuwai. Nunik jegá nunú jimag toro nugka pukuu aidaun mauwai. Dutika umika, toro nugka pukuiti tusa numi minantua jigkamua nunak juki ikapag inajuauwai. Dutika aents aidaun susauwai yuwatnume tusa. Nuna dutika ukuak Elíasjai uyunis wekaesatatus weuwai.
Apu Acab aajakua duka Samaria nugkanum pujus inamajakui, nuniayatak tikich niina pujusa inamtaiji yaakat Jezreel ajujakui. Nunú yaaktanmaya makichik múun Nabot daagtin uva ajakbau jega apu pujusa inamtain nuna yantamen aajakui.
Tuja makichik tsawantai Acab Nabotan chichajak: “Amina ajajum uva ajakbauwa nunú mina sujusta, mina ajag ati, wagki wi pujusa inamtaijua nuwi au asamtai. Nunú sujakminig, tikich ajanum uva ajakbau shiig pegkeja nuna amastajai. Untsu ame wakegakminig, juna akiken kuichkin akiktajame”, tiuwai.
Tusa tama Nabot ayaak: “¡Mina apag mina dukugjai ukugtukmauwa duka midau asamtai, amamaitsugme!” tiuwai.
Tusa tima Acab wake besek wakitkiuwai, wagki Nabot chichaak: Mina apag mina dukugjai ukugtukbaunak amamaitsugme tusa tibau asa. Nunik jegaa yujumkan yutsuk yapin tanishnum anug tepesui.
Nunik tepetai niina nuwe Jezabel, jegantun iniak: “¿Wagka yujumak yutsukesh wake besekmesh pujame?” tau.
Tama Acab ayaak: “Jezreelnumia múun Nabotjai chichasmajai, niina ajaji uva ajakbauwa nuna sumaktajai tusan. Tujash sujutan dakitakui, tikich aja uva ajakbauwa nuna nagkaesau pegkeg awa nuna susatjai timajai. Tujash nii mina sujutan dakitmae”, tiuwai.
Timatai niina nuwe Jezabel ayaak: “Tujash ¿amechukaitam Israel aents aidaun apujimek? Aní pujutsuk yujumak yuwata. ¡Au Nabotan ajajin uva ajakbauwa nunak wi ikamjuktagme!” tiuwai.
Tusa tamawaik Acabpa daajin papiin agag apu sellojin apuja, nunú yaaktanmaya apu eme anentsa diitai aidau Nabotjai batsamin aidaun ishitkauwai.
Nunú papiinmak aatus agajui: “Yujumak ijagmat ati tusajum etsegkatajum. Tuja aents aidau tuwakmatai, Nabot juki ejentatajum dita emtin ekentsatajum.
Dutikajum niina tsanumjugtin aidau jimag aents pegkegchau aidau niijai niimtikajum ekentsatajum. Nuwi ekemas tuke aneas tsanumjuinak: ‘Ame Apajuí pegkegchau chichagkum Apushkam pegkegchau chichagkamume’, tusa titinme. Tusa tiagmatai jiikjum, kayai tukua tukuakuajum maatajum”, tiuwai.
Tuja Nabotan yaaktajinia aents aidauk múun aidau, nuigtu apu aidau aatus Jezabel papii agag akupkamunak imatiksag umikajui.
Nuninak yujumka ijagmawag batsamas, Nabotan jukiag aents tuwak batsatbaunum ejegan dita emtin ekentsajui.
Dutikawaju ai, ashí aents aidau antamunum niina tsanumjugtin aidau jimag jegantajui. Nunikag tsanumjuinak: “Nabot Apajuín, apu Acabjai pegkegchaun chichaju antukmaji”, tiajui. Tusa tiagmatai juki, yaakta ukumtikiag kayai tukui tukuinakua maawajui.
Dutika maawagmatai, Nabotnak maawaje tusag Jezabelan ujakajui.
Nuna Jezabel dekaa Acabpan chichajak: “¡Nabot niina ajaji uva ajakbauwa nuna amina amatan dakitma nunú weme jukita, wagki yamaik niig jakae!” tiuwai.
Nuna Acab dekaa Nabota ajajin jukitatus wejiuwai.
Dutikamtai Tuke Pujuu Elíasan chichajak:
“Wetá nunikam Acab Israel aents aidaun apuji Samaria nugkanum puja nunú egakta. Tuja yamaya juwik Nabota ajajin jukitatus ajanum jegan wekaewai.
Nunú jeganta chichagkum: ‘Ame Nabot maakum numpe ukagbauwa nuna yawá aidau dukajaja dutiksag, amina numpenashkam nuanuig dukajagtatui’, Apajuí tujamui tita”, tiuwai.
Tusa ujakam, Nabot Elíasan ayaak: “Amek mina shiwaajuitme, tujash juwi igkunkaume”, tiuwai. Tama Elías ayaak: “Ehe, igkugjame. Wagki amek Tuke Pujuu diismak ima pegkegchauwa duke takame.
Nuniau asamin Apajuí aatus tujamui: ‘Aminak shiig pegkegchaun itajuattagme, dutikakun ame wegantu aidaunak ijituattagme; tuja amina uchijum aishmag aidau Israel nugkanum batsatunak ashí ijituattagme.
Tuja Nabata uchiji Jeroboaman, niina uchiji aidaujai ijinauwaitag dutiksanuk aminashkam ijinattagme. Tuja Ahías aajakua nuna uchiji Baasa Israel aents aidaun pegkegchaun takamtikak mina kajemtijuku asamtai, wi suwimka suwakun ijinauwaitag numamtuk aminashkam ijinattagme’, tujamui Apajuí.
“Tuja Jezabelnashkam pachis Tuke Pujuu chichaak: ‘Jezabelnak yaakat Jezreel peejamua nuna aawin yawá aidau yuwawagtatui.
Tuja amina pataim aidau yaaktanum jakagtata nunak yawá yuwawagtatui. Untsu agá jaunak chuwag yuwawagtatui’ ”, tiuwai.
Tuja tikich apu aajaku aina duka Acabpan nuwe Jezabel tabaun umiju asa, Tuke Pujuu diismash ima pegkegchaunak takajakua nuninuk atsujakui.
Tuja amorreo aents aidau dakumkamun emematujaku aina nunisag, Acabshakam nuna emematak shiig pegkegchau Tuke Pujuu aentsji Israel wegantu aidau emtin iwainmamajakui.
Nunik pujutai Tuke Pujuu Elíasan chichajak:
“¿Acab awake anentaimag minai yunumka dusha dekamek? nuniku asamtai, nii iwaku pujaigkik, niina uchiji aidaunak ijituashtatjai. Untsu nii jakamtai, niina uchiji apu wetata nuadui, niina uchiji wegantunak suwimkan susattajai”, tiuwai.
Israel aents aidauk Siria nugkanmaya aidaujai maanitsuk kampatum mijan batsamsajui.
Tujash kampatum mijana duwi Judá wegantu aidau apuji Josafat Israel aents aidau apuji Acabpan ijagsauwai.
Nunik mai apuk chichaak batsatai, Acab Israel aents aidaun apuji niina atuwe aidaun chichajak: “Atumek dekagme, yaakat Ramot Galaadnum awa duka dekas iinui. Nunin aig Siria nugkan apuji nii atai kuitama nunú atankimi”, tiuwai.
Nuna tusa Josafatan iniak: “Yaakat Ramot Galaadnum awa nuna sirianmaya aidau ayamjuinak akasmatuina nunú jeteamunum ¿uyunkagtumainchaukaitam?” tau. Tama Josafat ayaak: “Wika mina suntag aidaujai, tuja caballonum entsamak maanin aina dushakam betek amina suntajum aidaujai atuniaji.
Tujash eke shimutsuk Tuke Pujuu iniasta ¿niish tunak tujamit?” tiuwai.
Tusa tima Israel aents aidaun apuji Acab cuatrocientos profeta aajaku aina nuna ijumag chichajak: “¿Yaakat Ramot Galaadnum awa nunash jetemainkaitag, atsa jetemainchaukaitag?” tiuwai. Tusa tama dita ainak: “Jetekta, auk amek Tuke Pujuu yaimpasmatai depetkattame”, tiajui.
Tujash Josafat Judá wegantu aidaun apuji iniak: “¿Juju profeta aidaush dekaskeash tuina tusa, tikich profeta iniasa shiig dekamainush juwish pujatsuak?” tiuwai.
Tusa tama Acab Josafatan ayaak: “Ehe, makichik pujawai, nunú iniasa dekamainai Tuke Pujuush wajintuaki. Nuna daajig Micaías, Imlá uchijiyai. Tujash wika niinak kajegnujai, wagki pegkejan ujattsuk, ima pegkegchaunak ujatu asamtai”, tiuwai. Tutai Josafat ayaak: “¡Duka aajamek tiipa!” tiuwai.
Tusa tima Israel aents aidau apuji Acab makichik suntaja apujin untsuka chichajak: “¡Imlá uchiji Micaías wamkes juwi taati tusan wakegajai!” tusa akateg akupkauwai.
Tuja Israela apuji Acab Judá apuji Josafatjai apu nugkutain nugkujag iwagmamag, yaakat Samaria waitainum ekemsa ayamtai plazanum apu ekemtai aidau umikbaunum eketaidau. Nunik eketainai ashí profeta aidauk, Apajuí tawai tusa chichaman etsejuidau.
Tuja nuwiya makichik Sedequías daagtin múun Quenaaná uchiji baka kachujijai betek jiju najanamujin takus wajasa untsumak: “¡Tuke Pujuu aatus chichaak: ‘Juju kachu aina jujai sirianmaya aidau jetektatjume, dutikajum ashí amuktatjume!’ tawai”, tau.
Tuja tikich profeta aidaushkam dutiksag chichainak: “Yaakat Ramot Galaadnum awa nunú jetekta, ame depetmaktatme, wagki Tuke Pujuu depetmak yaaktan atankiti tujamu asamtai”, wajaidau.
Imatu batsatai Micaíasan utitag tusa weu jegajua chichajak: “Ashí profeta aidauk ashí chicham pegkejan apu Acabpan ujakaje. Nuadui ¡wait aneasam ameshkam ditajai ijunjam, chicham pegkeg apu Acab ujakta! tusan tajame”, tiuwai.
Tusa tama Micaías niina ayaak: “¡Dekas umiktinun Tuke Pujuu daajin tajame. Wika Tuke Pujuush wajintig ima nunak etsegkattajai!” tiuwai.
Nuna tusa apu pujamunum weuwai. Nunik jegamtai apu Acab iniak: “Micaíasah, ¿yaakat Ramot Galaadnum awa nunash jetemainkaitag, atsa jetemainchaukaitag?” tau. Tusa iniam nii ayaak: “¡Jetekta, Tuke Pujuu yaimpaktatui depetmakti tusa!” tiuwai.
Tusa tutai apu Acab niina ayaak: “Ame dekas takumek, Tuke Pujuu daajin tajai tita tusan kuashta tajame”, tiuwai.
Tusa tama Micaías niina chichajak: “Israel aents suntag aidauk uwig aidau kuitamain atsugsam, pampagka yujama numamtuk yujaun wainkamjai. Tuja Apajuí mina chichagtak: ‘Dita aidaun kuitamainuk atsawai, nuadui maki makichik agkan dita jeen waketjatnume’ tusa tujutui”, tiuwai.
Tusa timatai Acab Josafatan chichajak: “Wi juna aneasan, ¿juju aentsuk pegkegnakesh etsegchauwe, ima pegkegchaunak etsegnuwe tusan tichamkajam?”, tiuwai.
Tusa tutai Micaías ataktu chichajak: “Ame tame nuniau asam, wi Tuke Pujuu tujutbaun ujaktatjam nunú shiig antukta: Tuke Pujuu niina ekemtaijin ekemsamtai, niina aentsji aidau untsujin, menajin aatus ijunun wainkamjai.
Nunik ijunun Tuke Pujuu iniak: ‘Maaniamunum Acabpan maatnume tusa tuke aneas tsanuak Galaad, nugkanum yaakat Ramot awa nuna sirianmaya aidau akasmatuina nunú jetekta tusa ¿Acabpan tsanumainush yakita?’ timae. Tusa tutai niina aentsji aidau nuwi ijunu maki makichik anentain apusagmae.
Tusa tuinai wakan pegkegchau Tuke Pujuu eketbaunum tanta chichaak: ‘¡Wi nunak tsanumainaitjai!’ timae. Tusa tutai Tuke Pujuu iniak: ‘¿Tujash wajuk dutikattame?’ timae.
Tusa iniam nunú wakan pegkegchau Tuke Pujuun ayaak: ‘Auk profeta aina nunú ashí Acabpan tsanugtinme titatjai’ timae. Tusa timatai Tuke Pujuu niina chichajak: ‘Kame tsanumain asameas tametai, weme tsanugta’, timae.
Yamai dekaume amina profetajum aina nuna Tuke Pujuu wakan waitan egketjamu asa, maatnume tusa tsanugmaina nunú”, tiuwai.
Tusa timatai Quenaaná uchiji Sedequías Micaíasa jegantun yapinum awati chichajak: “Tuke Pujuu Wakani mina chichamtija nunú jiinki mina ukujak, aminí waya chichamtijatsuash tusamek wainka anentaimjaipa, nunak makichkish nuniatsui”, tiuwai.
Tusa tama Micaías Sedequíasan ayaak: “Ayu, ame mina tujutam duka tupikaki wekaesam uuma wekaetatam nuniakum dekattame”, tiuwai.
Tusa timatai Acab chichaak: “¡Achika jukijum yaakta apuji Amón puja nuwi ejegatajum, dutikakjum mina uchig Joásaishkam ejegatajum!
Dutikawagmin wi taja nuna dutiksag aents achika egketainum egkeatnume. Dutikawag pagkan yumijai piipichin susatnume, dutikainai wi maania depetmakan pegkeg jatsuk taatjai”, tiuwai.
Tusa tutai ataktushkam Micaías niina chichajak: “¡Ame iwaku wakitkiaminig, mina tujutma nunak Tuke Pujuu tujutchau asamtai nuniktatme!” tiuwai.
Tusa timatai suntag aidau Micaísan achikag aents achika chimpitainum juki emajui. Dutikainai Israel aents aidaun apuji Judá wegantu aidaun apujijai yaakat Ramotan jetekagtatus shimutkajui.
Nunik shimutuinak Israel aents aidaun apuji Josafatan chichajak: “Wika suntag wainkauch aina nuna nugkutain nugkugtatjai. Untsu ame mina jáanchug apu nugkutaiya nunú nugkugta”, tiuwai. Nuna tusa Acabpak suntag wainkauch aidau nugkutain nugkuja maaniamun nagkamauwai.
Tujash nunú suntag aidau Josafatan wainkag jutsukaita Israel aents aidau apuji tusag jiintujag tenteawajui. Dutikam Josafat niina suntaji aidaun untsukui yainkatnume tusa.
Nuna antugkag, juka dekas Israel aents aidaun apujichuapi tiajui. Nuadui tupikautaish pataetukchajui.
Untsu Sirianmaya suntag makichik aentsnakesh wainchayatak wainak niina flechajin akenkauwai. Dutikkama Israel aents aidau apuji Acab niina suntaji aidau shimamunum pachitkau wegaun pachiachbau ijuwai. Dutika ijum niina carrojin anuntuk wegaun chichajak: “¡Carro ataktu awagkita, wika jakattajai, minak ijutiaje!” tiuwai.
Nunú tsawantin suntag aidau shiig senchi maaniawajui. Tuja apu Acabnak niina carrojin egkeja awajainiag batsamtuidau sirianmaya aents aidaujai maaninak. Tujash flechayai ijumunum numpa saegak carronak ayatak numpak awajsauwai, nunik etsa akagai jakauwai.
Tuja etsa ashí akagai Israel suntag aidaun apuji chichaak: “Ashí waketjatajum,
wagki iina apujig jakae”, tabaun antukajui. Tusa tima waketuinak Acabpa iyashin jukiag Samaria ejegawajui. Dutikawagmatai niina patayi aidau nuwi ukusajui.
Dutika ukusagmatai niina inake aidau carro jukiag, nuwa wainka takatai aidau matainum ejegawag nijakajui. Dutikamunmayan numpa saekiun yawá aidau dukajajui, Tuke Pujuu tibaunak imatiksag.
Tuja apu Acab pachisa augmatbauk nii takasbauji aidaujai, nuigtu jega apu pujusa inamtai marfil umikbau aajakua duka, tuja yaaktan najankauwa dushakam papii crónicanum apu aidau takasbau agatkamua nuwi agagbau ayawai.
Aatus Acab jakauwai. Nunikmatai niina uchiji Ocozías apu wajas inamjauwai.
Apajuí dasen wainchijai betek ajuag Elíasan jukitin tsawan jegau ai, Elías Eliseojai yaakat Guilgal batsatu juwakiag shiyakajui.
Nunik wesag Elías Eliseon chichajak: “Amek juwi pujumata, Tuke Pujuu minak Betelnum awetawai”, tau. Tama Eliseo ayaak: “Tuke Pujuu antai tuja ameshkam antamin tajai. Wika ima nigki weti tusanuk idaisashtatjame”, tiuwai. Tusa timatai mai juwakiag Betel jegawajui.
Nunikagmatai profeta aidau Betelnum batsatu Eliseon igkugtatus jiintujajui. Nunik igkug chichajuinak: “¿Amesh amina jintinjamnun Tuke Pujuu jujutjamkitta dusha dekamek?” tuidau. Tusa iniam nii ayaak: “Ehe, dekajai, tujash atumek duka tiigpa”, tiuwai.
Tuja ajuma duwi Elías Eliseon chichajak: “Amek juwi pujumata, minak Tuke Pujuu Jericó awetawai”, tau. Tama Eliseo ayaak: “Tuke Pujuu antai tuja amesh antamin tajai. Wika ima nigki weti tusanuk idaisashtatjame”, tiuwai. Tusa timatai mai juwakiag Jericó jegawajui.
Nunikagmatai profeta aidau Jericó batsatu Eliseon igkugtatus jintujajui. Nunik igkug chichajuinak: “¿Amesh amina jintinjamnun Tuke Pujuu jujutjamkitta dusha dekamek?” tuidau. Tama nii ayaak: “Ehe, dekajai, tujash atumek duka tiigpa”, tiuwai.
Tuja ajuma duwi Elías Eliseon chichajak: “Amek juwi pujumata, Tuke Pujuu minak Jordán awetine”, tau. Tama Eliseo ayaak: “Tuke Pujuu antai tuja ameshkam antamin tajame. Wika ima nigki weti tusanuk idaisashtatjame”, tiuwai. Tusa timatai mai juwakiag Jordán jegawajui.
Nunik wegagtai cincuenta profeta aidau Jericó batsatu pataetukajui. Nunik pataetukag Elías Eliseojai ijunun nuna ukujin ikaa ijuntsajui. Nunik ijunai Elíasak Eliseojai namaka jegawajui.
Nunik jegawag Elías jáanch nii dukumataijin juki pempeag yumin awatiuwai. Dutika awatim namakak jimaituk kanaka buku wajasui. Nunikmatai nugka bukunum katimaina imatikas mai katiajajui.
Nunik katiajag Elías Eliseon chichajak: “Eke amejai kanaatsug nuaduik, ame wajina sujusti tame nunú segatta”, tiuwai. Tama Eliseo ayaak: “Tuke Pujuun senchiji aminí awa nuna aan nagkaemas sujusti tajame”, tiuwai.
Tusa tama Elías ayaak: “Amek shiig kuashat sumame. Tuja mina Apajuí jujuktata nunú waitkum ame segatam duka jukittame. Untsu mina Apajuí jujamu waitchakmek jukishtatme”, tiuwai.
Nuna aatus chichakiag shimuinai pachiachbau makichik carro kegau, tuja caballo dushakam kegau wantinkauwai. Nuniak tsanig wajaun akankauwai. Dutikam Elíasak dase wainchijai betek ishamain wajaunum pachiinak nayaimpinum weuwai.
Nunikmatai Eliseo wainak senchi buutak: “¡Apawah! ¡Apawah! ¡Amek Israel aents aidaunmak suntag maanin aidaun nagkaesau ayume!” waja wajas buutu. Tujash ataktu awagkig Elíasnak wainkachui. Elías wematai wake besemag dekapeak niina jáanchjin japiki ichigkui.
Elías wegak jáanch nii dukumataijin ajuag ukukbaun Eliseo jukiuwai. Nunik wakitki namak Jordágnum jegauwai.
Nunik nuna jáanchin pempeag duwi namakan awati untsumak: “¿Tuke Pujuu Apajuí Elíasan ememattaish tuwi pujawa?” tau. Dutikamuik namakak jimaituk kanaka buku wajasui. Nunikmatai Eliseo katigkui.
Tuja profeta aidau nuwi ijunas dii ijunuk, Eliseo dutikaun wainak chichainak: “¡Apajuí Wakani Elíasai pujumia nunú yamai Eliseowai pujawai!” tusag niina igkugtatus wejiajui. Nunik jegantag,
Tusa tamaitak intimki imatiagtai, ayu cincuenta aents ishiaktajum tusa tiuwai. Tusa timatai ishiakam kampatum tsawan yujagsag egainakush wainkachajui.
Nunik wainkacha waketug Jericó kaunamtai, Eliseo ditan chichajak: “Wika anna aneasan wegpajum timajime”, tiuwai.
Tuja Jericónmaya aents aidau Eliseon chichajuinak: “Iina yaaktajiya juka pegkejai. Duka ameshkam wainme. Tujash yumi pegkegchau umumaitsui, nugkashkam ajakmamash tsapatsui”, tuidau.
Tiagtai Eliseo ditan chichajak: “Tazón yamajam weejai jukijum itagtuatajum”, tau. Tusa tima juki ejentuntajui.
Nuna Eliseo juki yumi pukuni jiinbaunum jeganta nagkimak: “Juna aatus Tuke Pujuu chichaak: ‘Juju yumia junak wi pegkeg awagsajai. Nuadui makichik aentskesh juna umauk jakashtatui. Tuja nugkashkam ajak tsapamainchauk achattawai’ tawai”, tiuwai.
Duwi nagkamas Eliseo tibaunak imanisag, yumi pegkeg wajasui.
Nuna dutika ukuak Eliseok Betel weuwai. Nunik wegaun uchi betelnumia datsa aidau jiintujag dushikinak: “¡Nampiaju ameshkam nayaimpinum wetá! ¡Nampiaju ameshkam nayaimpinum wetá!” awajuidau.
Tusa imatjam Eliseo ayampatua Apajuín adayas ditan yumigkig ukukiuwai. Dutika ukuaig jimag chayú ikamia jiintuki cuarenta y dos uchi datsa aidaun ichiag ijinauwai.
Nuwi juwaki Eliseo weuwai muja Carmelonum. Tuja nuwiya juwaki wakitkiuwai yaakat Samaria nugkanum.
Makichik tsawantai Eliseo Samaria wegak yaakat Sunem aajakua nuni nagkaemakiuwai. Nunik nagkaemattaman nuwiya nuwa eme anentsa diitai pujau, yujumkan yuwati tusa waitkas ipauwai. Nuadui Eliseo nuni weakug nuwi yujumkan yuwatatus tuke waijakui.
Tuja makichik tsawantai nunú nuwa niina aishin chichajak: “Antukta nijah, wika dekajai au aents nagkaemak tuke waya ijagtama duka dekas pegkejam Apajuín profetajiyai.
Nuadui jega tuntupega nuwi nii kanutai umigkami. Dutika makichik pegak, makichik patasa yutai, ekemtai, nuigtu ekematai aatsa umigkami. Dutika umikbau asamtai, iina ijagtamkush nuwi kanagti”, tusag umikajui.
Dutika umikbaunum Eliseo nuwi kanagtatus waya,
niina inake Guehazí aajakua nuna chichajak: “Nuwa jentin untsukta”, tiuwai. Tusa tima untsukui. Dutika untsukam taamtai, Eliseo niina inaken chichajak:
“Anú nuwa iina shiig awajtamka nuniau asamtai, iish wajinmak yaimainaita nunú iniasta. Tuja niish wakegakuig apujai, nuniachkuish suntaja apujijai chichamainaitji”, tiuwai. Tusa tutai nunú nuwa ayaak: “Wika juwi mina pataag aidaujai pujau asan shiig pujajai, utugchatak atsugtawai”, tiuwai.
Nuna tusa wakitkimtai, Eliseo niina inaken chichajak: “¿Tujash wajuk yaimainkita?”, tau. Tama nii ayaak: “Achah, wajuk yaimaintsukait. Uchigtuchui, tuja aishishkam múunchi”, tiuwai.
Timatai, kame ataktu untsukta tiuwai. Tusa tima ataktu weji untsukui, dutikam kanutainmak waitsuk, ayatak waitinum jegan wajasui.
Tau asa nigka dekaskeapi tichauwai. Tujash duwi pujus Eliseo tibaunak imatiksag ejapjukui. Nunik tikich mijantin uchigmakui.
Dutikam pujus nunú uchi muumpajui. Nunik pujau makichik tsawantai niina apaji aents ajaka juwagtai diyak ajanum pujau asamtai, ditajai pujustatus weuwai.
Nunik jegan wajanbauwaik senchi buutak: “¡Ayau, buukeg najautawai! ¡Ayau, buukeg najautawai!” wajau. Imattai apaji niina inaken chichajak: “Juju uchi jukim dukujin ejegata”, tiuwai.
Tusa tima juki dukuji pujamunum ejegauwai. Dutikamtai niina dukuji juki niina bakuin ekenas pujujus etsan tajipiuwai. Nunik nuwi pujusag uchik jakauwai.
Nunik jakamtai dukuji juki profeta Eliseo kanutaijin yaki iwaka pegaknum aepes waitin epeni ukukiuwai.
Dutika ukuki niina aishin untsuka taamtai chichajak: “Makichik inak burro susam awetugta nujai wi wenu profeta Eliseojai chichasan taatjai”, tiuwai.
Tusa timatai ayu tusa niina inaken burronum ekemsa wetin umikta tiuwai. Tusa tima umikmatai nuwa niina chichajak: “Wegajai wamak, ame emkata, tuja wi juwi ayamjami tatsaigkik wajantaipa”, tusa weuwai.
Nunik wea weakua muja Carmelonum Eliseo pujamunum jegauwai. Nuwi jegattak wetatman Eliseo wainak niina inake Guehazín chichajak: “Nijah diisia, au nuwa mina duka Sunemnumia nuwa iina kanutain amauwe nunuwai.
Tupikaki igkugkam iniasta niina aishish, niina uchijish pegkejash batsata nunú”, tiuwai. Tusa tima tupikaki weji igkug iniasui. Tusa iniam nii ayaak: “Ehe, pegkeg batsatji”, tau.
Nuna tusa Eliseo pujamunum jegauwai. Nunik Eliseo nawen tapit achik pujusui, nunitai Guehazí jegantauwai emenastatus. Dutiktai Eliseo niina inaken chichajak: “Idaisata nigka kuashat anentaimak waitiawai, tujash Tuke Pujuu eke tujuttsui waji utugchatak ajawa”, tiuwai.
Tusa tutai nunú nuwa Eliseon chichajak: “¿Mina apujuh, wisha aminash uchi uchigmaktasan wakegajai tusanush timakaijam? Juna aneasan wika aminak wainkam tsanujaipa timaijame”, tiuwai.
Tusa tutai Eliseo niina inake Guehazínkan chichajak: “Umintsata nunikam mina ushujutaig jukim juju nuwa jeen wetá. Tuja jintá weamin aents igkupainakuish kumpamawaipa. Tuja makichik aentskesh kumpamjamkuish aikaipa. Nunika jegam mina ushujutaijua juju uchi yapiin patatta”, tiuwai.
Tusa tutai nunú nuwa Eliseon chichajak: “Tuke Pujuu antai, tuja ameshkam antamin tajame, wika ame wegachkuminig makichkish wechattajai”, tiuwai. Tusa imattai Eliseo nunú nuwajai weuwai.
Nunik Eliseok eke wegai Guehazí niyá eemak jegá, ushujutai takakbauwai uchi yapiin patatiuwai. Tujash uchik makichkish tsagaumainchau tepau. Nunitai ukuak Eliseon igkugtatus wejiuwai. Nunik igkug chichajak: “Ame tujutmaum nunak betek dutikamjai, tujash uchik tsagaichmae, jakamutak tepeme”, tiuwai.
Tusa ujakam Eliseo niishkam jegá jegauwai. Nunik waya diikma uchi jaka peaknum tepaun wainkauwai.
Dutika wainak nunú kanutain epeni Tuke Pujuun aujak pujau. Tuja nunú kanutainmak ima Eliseok nunú uchi jakaujai pujau.
Eliseo Apajuín aujus inagnak pegaknum waka uchi jakaun patamti uchin pagkuk niina wenin, jiin, uwejen, uchi wenin, jiin, uwejen, aatus tuket enekna tepesui. Nunik tepai, uchi jaka bichatug tepau nimpautan nagkabau.
Nunitai Eliseo nantaki nunú kanutainum imau wajan, wekagu. Nunik ataktushkam pegaknum waka uchi patamti pagkuk tepau, nunik tepai uchi sieteya imania jachituk niimiuwai.
Nunikmatai Eliseo Guehazigka untsuka chichajak: “Uchi dukuji untsukta”, tima untsukui. Tusa untsukam nunú nuwa Eliseo wajamunum jeganmatai Eliseo chichajak: “Juju uchijum jukita, jakache tsagaje”, tiuwai.
Siria nugkan apuji aajakua nuna suntaji aidaun apuji makichik aents Naamán daagtin aajakui. Niina Tuke Pujuu yayau asamtai, sirianmaya aidau maaninak depetmakaju asag, niinak apu shiig anentujakui. Tujash nunú aents lepra achiimak jak tepau.
Nunik tepai makichik tsawantai, sirianmaya aidau Israel aents aidaujai maaninak, makichik nuwa tsakatan achikag jukiag Siria nugkanum ejegawajui. Dutikawagmatai Naamán niina nuwen inake ati tusa juki apusauwai.
Dutikam pujus nunú nuwauch niina inaun chichajak: “Mina apug amina aishjum ja duka profeta Samaria nugkanum puja nuna weji diyakug tsagaumainai”, tiuwai.
Tusa timatai Naamán nuna pachis apun weji ujakui.
Tusa ujaam apu chichaak: “Dekas tame, wetá, ame wegakmin papii agajan, Israel aents aidaun apujin akuptuktajai yaimpakti tusan”, tiuwai. Tusa tima Naamán kuichik plata najanamun treinta mil juki, nuigtu kuichik oro najanamun juki, nuigtushkam diez jáanch nugkutai aidaun profeta akiktinun aatus yajuak niina inake aidaujai weuwai.
Nunik wegak nuigtushkam papii agagbaun jujukiuwai. Nunú papiinmak: “Wi mina aentsug Naamán suntaja apujiya nuna awemajai, lepra achimak ja nuna etsagagti tusan”, tuu agagbau aajakui.
Nuna Israel aents aidaun apuji aujus diisa, shiig anentaimainchau waugkamin dekapeak, niina jáanchjin japiki ichigka chichaak: “¿Wi Apajuí pujuta sukagtin, nuigtush jakati tusash tukagtina dukaitag, aents lepra achimak ja nuna etsagagti tusa awetam atinun? ¡Atumesh shiig anentaimsa diistajum, wika junak maaniami tusa segapak jutijamui tajai!” tiuwai.
Tuja papii agaja akupkamun apu diisa, jáanchjin japiki ichigke tabaun profeta Eliseo antukui, nunik niina chichaman akuptak: “¿Wagka jáanchjumesh japikmesh ichigkume? aaní wekaetsuk anú aents awemata juwi tati. Nunik juwi taa dekaattawai, Israel aents aidaunum makichik profeta Apajuí etegkamu puja nuna”, tiuwai.
Tusa timatai Naamán niina carrojin caballo aidaujai yajuak weuwai. Nunik Eliseo jeen jeganta waitinum wajasui.
Tujash Eliseok jiintukig kumpamachui, ayatak chichama etsegnun akateg awemak: “Namak Jordágnum jegá sieteya imania nijamagti, nunik duwi tsagagtatui, tujamui tita”, tusa akateg awemauwai.
Nuna antuk Naamán shiig senchi kajekui, nunik wegak chichaak: “Wika niina jenis awaintua, nuwi wajasa Tuke Pujuu niina Apajuíjin segaa, nuadui mina iyashjui lepra ayá nuna achikmatai tsagajainja timajai.
Israel aents aidau nugken namak aina nuna nagkaesau Damasconmaya namak pegkeg dekas múun aidau Abaná Farfarjai awa ¿duchaukait? Nuwi wika wenu nijamaja tsagaumain wajakchaja”, tau. Tusa senchi kajeka weuwai.
Nunik wetai niina inake aidau jegantag chichajuinak: “¿Profeta amina aan nagkaemas utugchatan tujamkuig duka umikchatnukum? Iik umimainapi taji, nuadui dekas ayatak nijamajam tsagagta tujama duka, dutiksamek nijamajam tsagaumainaitme”, tiajui.
Tusa tima Naamán namaka wee, Eliseo tibaunak imatiksag sieteya imania iyagka nijamajui. Nunik tsagag niina iyashinig uchi tsakatchin iyashijai betek pegkeg wajasui.
Nunik tsagag niina uyunaidau aidaujai ijunag Eliseojai chichastatus weuwai. Nunik jegá Naamán Eliseon chichajak: “¡Dekas yamaik shiig dekaajai, tikich nugkanmak Apajuík atsawai, ima Israel aents aidaunmak pujawai! Nuniau asamtai, wait aneasam ame mina etsaentuju asamin, wi amina inakem asan, waji aidaun amastatag nunú jukita”, tiuwai.
Tusa tama Eliseo niina ayaak: “Tuke Pujuu wi takamun deka nuna daajin tajame. Ame tujutam nunak ayu tichattajame”, tiuwai. Nuadui Eliseok Naamán, waji susatag tamash dakitjauwai.
Dutika dakitjamtai Naamán Eliseon chichajak: “Wi amina amastag taig ame dakitau asamin, untsu wi amina segajame. Juju Israel aents aidaun nugkega juna tai aimkan, jimag burro entsamainun nugkan jukitjai. Dutikan mina nugkajui ejegan Apajuí emematku kuntin maa patasa apetain najanatjai. Wagki wika yamai nagkamsanuk tikich apajuímtai aina nunak kuntinu maan nuna nejen ashí apeaknuk emematchattajai, ima Tuke Pujuu ame emematam nunak ememattatjai.
Untsu wi mina nugkajui jeganuk mina apug niina apajuímtaiji Rimón ememattatus weakui uyuntsattajai, wagki nunú ememattainum waya nuna emematak mina kuntujui achimak tikishmag pujakui, wishakam tikishmajan pujustatjai. Nuna wi nunitaish, minash Tuke Pujuu tsagkugtugti tajai”, tiuwai.
Tusa tutai Eliseo niina chichajak: “Ayu, puyattsuk nugka jukim wetá”, tusa tima Naamán nuwi pujau jiinki weuwai. Nunik ujumak kuwagai,
Eliseo inake Guehazí anentaimas: “Naamán sirianmaya aentsua nunú susatag tama mina apug Eliseo dakitug awagki nunak dekas wi wamak pataetukan amaigkan wajinak segainja nuna segatjai. Tuja nunak Tuke Pujuush waitai umiktajai”, tiuwai.
Aatus anentaimas Naamágkan pataetukui. Nunik pataetuk wegaun Naamán wainkauwai, nunik niina carrojin aepes akaikiuwai kumpamatatus, nunik kumpamak: “¿Utugchat atsuak?” tau.
Tama nii ayaak: “Atsa, utugchatak atsawai. Untsu mina apug Eliseo profeta datsa aidau Efraígka nugkenia kaunawaju asamtai, nunú susatin ame weme tres mil kuichik plata najanamu, nuigtu jimag jáanch nugkutaijai sega utita tusa tujutmatai minajai”, tiuwai.
Tutai Naamán niina ayaak: “Dekas wait aneasam seis mil kuichik jukita”, tusa imatjau. Nuna tusa jimag sacon juki kuichkin chimpia jáanchnashkam jimajan egkeauwai. Dutika niina inake aidaun susauwai atum jukijum ejetuatajum, tusa.
Dutikam jukiag mujanum Eliseo Guehazíjai pujujakua nuwi ejegawajui. Dutikawagmatai Guehazí nuna juki ditan kumpama ishiakui. Nunik shiyakmatai nunú kuichkin jáanchjai juki jegá uukui.
Dutika uuka ukuak niina apuji Eliseo pujamunum jegauwai, nunikmatai Eliseo niina iniak: “¿Amesh tuwiyamea miname?” tau. Tama nii ayaak: “Wika yajak wegatsjai, juwig pujajai”, tau.
Tutai Eliseo niina ataktu chichajak: “Naamán amina kumpamjamatatus niina carrojinia akaikima nunak, nuwi amejai mina wakanjuk pujume. Yamaik kuichkikesh, jáanchkesh, olivo ajakbaukesh, uva ajakbaukesh, uwig aidaukesh, buey aidaukesh, inak aishmagkesh, nuwa aidaukesh makichkish jumaitsuji.
Makichik tsawantai profeta aidau Eliseon chichajuinak: “Ii ame pujamunum pujag duka shiig piipichi.
Nuniau asamtai wait aneasam idaikagtusta, Jordágnum shiyaka numi tsupika ii pujustin jegamkagmi taji”, tuidau. Tusa tiagtai: “¡Ayu wetajum!” tiuwai.
Tutai nuwiya makichik niina chichajak: “Wait aneasam uyunkagtusta”, tau. Tusa tama: “¡Ayu, kame uyuntsatjime!” tiuwai.
Aatus ditajai juwaki Jordán jegauwai. Nunikag nuwi numi tsupinak yujau.
Nuninai nuwiya makichik aents jachan apakuig namaka ajugkui. Dutika ajugka untsumak: “¡Chah, jintinkagtinuh! ¡Jachak midauchawe tsagkatjukagmae!” tau.
Imattai nii iniak: “¿Tuwi ajugmaume?” tau. Tutai nuwi tikich wajau chichaak: “Auk juwi iyagmae”, tiuwai. Tusa timatai Eliseo numin tsupik juki nuwi nagkima ajugkui. Dutikam jacha wampumni jiiniuwai.
Nunikmatai: “Jukita”, tusa tima nuwi tikich wajau asa esanti jukiuwai.
Tuja nunú tsawantin sirianmaya apu Israel aents aidaujai maanidau asag, tuwig niina suntaji aidaujaish ijunjatnush aajabi nuna pachis niina atuwe aidaujai chichasui.
Nuna pachis Apajuí Eliseon ujakui. Dutikam Eliseo chichama etsegnun akateg awemak: “Sirian apuji niina suntaji aidaujai nunú nugkanum ijunjattaji tuinawai. Nuadui Israel aents aidaun apuji niina suntaji aidaujaig nuni nagkaemakinmegka tusajum ujaktajum”, tiuwai.
Tusa timatai ujakam, Israel aents aidaun apuji anentaimas, Eliseosh dekaskeash tawa tusa niina suntaji aidaun ujumak akupkauwai, dutika dekakmá dekas atai, yaja shimak uwemaidau. Nunik kuashta uwemajaku ainawai.
Nunidau asagmatai apu sirianmaya shiig senchi kajekui. Nunik suntaja apuji aidaun untsuka ijumag chichajak: “¡Israel aents aidau apuji maatasa chicham umijag nunash ya ima ujawa nunú etsegkatajum!” tiuwai.
Tusa tutai nuwiya makichik ayaak: “Iik apu ujakchamji, auk profeta Eliseo Israel nugkanum puja nunú ame chichamun antuk ashí ditan ujawai. Nuigtushkam ame amina kanutaigmin pujusa chichaam nunashkam antawai, nunik Israel aents aidau apujin ashí ujawai”, tiuwai.
Tusa timatai sirianmaya apu chichaak: “Tuwig Eliseosh pujawa nunú inimsa dekatajum, dutikajum nii pujamu shiig ejeyagmin, aentsun ishitkatjai achiktinme”, tiuwai. Tusa tima iniimas dekawag: “Eliseok yaakat Dotán pujawai”, tusa ujakajui.
Tusa ujakam suntag caballonum maanin aidaun, carronum yujas maanin aidaun, nuigtu dawenum yujas maanin aidaujai ishitkauwai. Dutikam shimutuk kashi yaakat Dotágkan tenteawajui.
Nunik batsatai kashikmas Eliseo inake nantaki agá jiinkama, suntag aidau caballonum, carronum aatus yaaktan tenteawag batsatun wainak tupikaki waya Eliseon chichajak: “¿Jintinkagtinuh, yamaish iish wajukattaji?” tau.
Tutai Eliseo niina ayaak: “¡Ishamkagtukaipa! wagki jutijai batsata nunuwai ditajai batsata nuna nagkaesau aidau”, tiuwai.
Aatus tusa Eliseo Apajuín segaak: “¡Tuke Pujuuwah, wait aneasam amina senchigmin mina inakeg waintsu nunú yamai iwaintukta!” tiuwai. Tusa taig Tuke Pujuu niina suntaji caballo aidaunum, carro aidaunum jii kegaujai betek nunú mujanum Eliseon tentea ijunun iwaintukui.
Tuja suntag sirianmaya aidauk yaakat Eliseo pujamun jetektatus uminainai Eliseo Tuke Pujuun segaak: “¡Au aents aina nunú wainmachujai betek emakta!” tiuwai. Tusa tima Tuke Pujuu imatiksag wainmachu emakui.
Dutikamtai Eliseo jiintuki ditan chichajak: “Jintak juchauwai, wainka yujagme, tuja atum yaakat egajum dushakam juchauwai. Wi weakui minitajum, atum aents egajum nuwi ejegatjime”, tusa yajuak yaakat Samaria nugkanum ejegauwai.
Dutika ejega Apajuín segaak: “¡Tuke Pujuuwah, juju aents aina nunú yamai ataktu wainmitkakta!” tiuwai. Tusa tima Tuke Pujuu wainmitkakui, dutikam niimsatakama Samaria nugkanum batsatbaun wainkajui.
Tuja Israel aents aidaun apuji nunú aents aidaun wainak, Eliseon iniak: “¿Apawah, juju aents aidaunash kajegtatjak?” tau.
Tutai Eliseo ayaak: “¡Atsa kajegkaipa! Maaniamunum aents aidau achija yajuakbaukesh amek mauchume, nuadui duka tutsuk ¡yujumak ayujam dita apuji pujamunum awakjata!” tiuwai.
Tusa timatai jiistan umikag, yujumkan shiig ayujawag, umutnash imatiksag ajamsag nuadui apu ditan kumpama ishiakui. Dutikam dita apujin waketjauwai. Duwi nagkamas Israel aents aidaujaig maaniachaju ainawai.
Nunú nagkaemakiu ai, Siria nugkan apuji Ben-hadad niina suntaji aidaun ashí ijumag yajuak Samarian jetektatus weuwai. Nunik jegaa yaaktan tenteawajui.
Dutikam epemi batsatu asagmatai, nunú tsawantin Samaria nugkanum nujan tepeauwai. Nuadui burro buuke akikeg ochenta plata najanamu aajakui. Untsu pauma iji jimaituk litro tumain yajamun akike cinco plata najanamu aajakui.
Tuja makichik tsawantai Israel aents aidaun apuji yaakat peejamunum yakí nunigka wegaun makichik nuwa wainak untsuak: “¡Apuh, minash yainkata!” tiuwai.
Tusa tama nii ayaak: “¿Tuke Pujuukesh yaimpatsu nunash wisha itug yaigtagmeki? ¡Trigo amamainuk minak atsugtawai!
¿Wagka tuu wekaeme?” tau. Tama nii ayaak: “Juju nuwa chichagtak, amina uchijum yamai yuwami, nunika kashin mina uchig yuwami tujutmae.
Tujutmatai mina uchig maa, ukugkuutai aidau chimpijua inagka yuwamji. Tuja yamai aminu yuwami tai, niig uchijinak uuke”, tau.
Nuna apu antuk kajeka, niina jáanchjin japiki ichigkui. Dutika yakí yaakat peejamunum wekagu asamtai, aents aidau diikma jáanch pegkegchaun nugkuaju wekagun wainkajui.
Tuja nuwi wajas apu senchi untsumak: “¡Yamaikiuch Eliseo Safatan uchijiya nuna buuken tsupigkan maattajai! ¡Untsu dutikachmataig, Apajuí mina suwimkan sujusti!” tiuwai.
Tuja Eliseok nii pujamunum Israel aentsu apuji múun aidaujai ijunak pujau. Nuniai apu niina aentsji aidaunmayan makichik Eliseon akuptukui. Tujash nunú eke jegatsaig, Eliseo Israel aentsu apuji múun aidaun chichajak: “Au apu magkagtina nunú niina aentsjin mina buukjun tsupigtukti tusa awema nunú atumesh dekaatajum. Tujash antaku atajum. Nunú aents wayau wainkugmek waiti epentajum. Dutikajum nii wajamunmanini shitakjum emetuatajum. ¡Niina apuji ukunum patatkau minisa pampaun antajai!” tau.
Tusa ditajai chichá wajaig, apu akupkamu tauwai. Nuniaig apushkam patatkau taa chichaak: “¡Ii waituinag nunak Tuke Pujuu aikagbau asamtai, nii yaimpakti tusanuk dakak pujumaitsujai!” tiuwai.
Tusa tutai Eliseo niina ayaak: “Tuke Pujuu chichaak: ‘Kashin yaakat Samarian waitijiya nuwi, yamai etsa eketa juniai, aents aidau makichik kuichik plata najanamuik siete kilo trigon sumagtatui, tuja cebadanashkam makichik kuichik plata najanamuik quince kilo sumagtatui’ tawai”, tiuwai.
Tusa tutai apu atuwe niina ayaak: “¡Tuke Pujuu nayaimpin ujaimtaish ame tame duka makichkish nunimaitsui!” tau. Tutai Eliseo ayaak: “Nuna imatika sumaidauk ameshkam waintkattame. Tujash amek duka makichkish yuwashtatme”, tiuwai.
Tusa chichainai cuatro aents jata lepran achiimaku aidau agá yaaktanum waitainum batsatu dita ditak pempeentunikiag chichainak: “¿Iish juwish waji pujugji, nujantai jinaatag tusaika aní batsatag?
Yaakat wayaish, tuja juwig pekagkuish betek nujantai jinaattaji, wagki juju yaaktanmak yumainuk shiig atsawai. Dekas sirianmaya batsata nuwi shiyakagmi. Nunika dita wait anenjamainakuig, ditajai batsamsami. Untsu dita wait anenjamainachkug, mantamkush mantamatnume”, tuidau.
Nuna tusag kintamainak juwakiag sirianmaya aidau aakmag batsatbaunum shiyakajui. Nunikag jegattak wesag diistag tukama makichik aentskesh atsaun wainkajui.
Sirianmaya aents aidau nuwi batsatu pisajua nunak Tuke Pujuu carro aidaunum, caballo aidaunum, suntag maaniatatus shimuinamu kedegtuwama imatun antuktinme tibau asag nuna antukag, Israel aents aidaun apujimpap hitita aentsu apuji aidaun, egiptunmaya aentsu apuji aidaujai jetekmi tusa minitjamainawa tusag,
pisagtatus uminas batsatu asag, kashi pisainak dita aakjinak, caballoji aidaunak, burroji aidaujai, ashí batsainak, pisajajui.
Nunik pisainak ukukbaunum lepran achiimaku jegawag aaknum wayawajui. Nunikag nuwiyan yutain yuwawag, umutnash uwajajui. Nunikag plata aidaun, oro aidaun, jáanch aidaun, aatus yajuakag yaja uukajui. Dutika ukuinak tikich aaknum wayawag nuwiyanashkam dutiksag waji aidaun yajuakag yaja uukajui.
Dutikawag ditak pempeentunikiag chichainak: “Ii aikag duka pegkegchau dutikaji. Yamai tsawanta jujuwai pegkeg chicham, sirianmaya pisajaja nunú pachisa tikich Israel aents aina nunú ujamain. Dutikmain aig iik dutikatsji. Tuja kashin jegá etsegjinig ¿wagka wamak etsegkachugme? tusa iina kajegtamak suwimkan amamain ainawai. Nuadui dekas apui wemi, nunika sirianmaya aidauk pisajagmae tusa etsegkami”, tuidau.
Tusa tiagmatai, yaakta waitijin kuitamin aidau, apu pujusa inamtaijin kuitamin aidaun untsukajui.
Nuna apu dekaa, kiyaju aig nantaki, niina suntaji aidaun chichajak: “Jasta sirianmaya aidaush itugtamkatasag aninawa nuna ujaktajime. Aunak ii nujantai waituinag nuadui ikam uumja batsatjin nujantai jinuinak jiinaidau achigmi, dutika dita yaaktajin utsantuami, tusa aninawai”, tau.
Tutai suntaja apuji chichaak: “Dekas cinco caballo batsata nunú ame cinco aents etegkam susam ishiakta, dutika pujusa diismi wajukawagtig. Tuja dita iwaku waketuinakush, nuniashkush jinuinakush tikich Israel aents aidauti juwi batsatag nuna nagkaesauk achagtatui, tuja nuniachkush nuni wainkauchikesh achagtatui”, tiuwai.
Tusa timatai ujumak suntag aidau jimag carron, caballo aidaujai jukiajui. Dutikawagmatai sirianmaya aidaun batsamtai diisa ukutajum, wagkag ankaje tusa ishiakui.
Dutikam shiyakag diikma agkan wajas atatman wainkajui. Dutikawag pataetukag Jordán jegawajui. Tuja jintanmak jáanch aidauk, tikich waji aidaujai sirianmaya pisainak utsagbauk tepetag weakun wainkajui. Nuna wainkag waketug jegawag, dita wainkamujinak imatiksag Israel aents aidau apujin ujakajui.
Dutikawagmatai aents aidau shimutkag waji aidaunak ashí yajuakajui. Tuke Pujuu tibaunak imatiksag, waji sujin aidauk trigonak siete litron makichik kuichkijai yapajidau, tuja cebadanashkam quince litro sujak nunashkam dutiksag makichik kuichkijai yapajidau.
Imaniagtai apu niina atuwen yaakta waitijin kuitamkati tusa inajui. Tujash nuwiya aents aidau shiig kuashat utsaanaidau asag tepejuk maawajui. Nunak apu, profetajai chichastatus jegamtai, profeta apun tibaunak imanisag jakauwai.
Nuniktinun profeta Eliseo, Israel aents aidau apujin aatus tiuwai: “Yaakat Samaria nugkanum waitainum aents aidau siete litro tumainun harinan makichik kuichki sumagtatui. Tuja cebadanashkam quince litron makichik kuichki sumagtatui”, tiuwai.
Tusa Eliseo tutai, apu awemamu suntaja apuji chichaak: “Tuke Pujuu nayaimpin ujaimtaish, duka makichkish imanimaitsui”, tutai, Eliseo ayaak: “Wi taja duka wainkattame, tujash amek duka yuwashtatme”, tiuwa duka
imanisag uminkauwai. Nuadui niinak Eliseo tiuwa nunak imatiksag yaakta waitijin kuitamak pujaun aents aidau utsaanainak tepegkam jakauwai.
Eliseo shiig senchi jak tepau asamtai, Israel aents aidaun apuji Joás niina ijagsatatus wejiuwai. Nunik jegajua pagkuk buutak: “¡Apawah! ¡Apawah! ¡Amek Israel aents aidaunmak suntag maanin aidaun nagkaesau ayume!” tiuwai.
Tutai Eliseo niina chichajak: “¡Flecha akentai, flechajai jukita!” tau. Tama nuna apu mai jukiuwai.
Dutikamtai Eliseo niina chichajak: “¡Umintsata flecha akenkamnum!” tiuwai. Tusa tima uminai, Eliseo niina uwejen apu uwejen patainiuwai,
dutika chichajak: “¡Niimtai najanamu etsa minitaiya nuni awa nunú ujaita!” tau. Tima apu ujainiuwai. Dutikamtai Eliseo chichajak. “¡Yamai flecha akenkata!” tau. Tama apu flechan akenkauwai, dutikamtai Eliseo senchi untsumak: “¡Apajuíyai juju flechajai betek ayamkagtin! Nuadui ¡Apajuí yaimpasmatai sirianmaya aents aidau yaakat Afecnum depetkajum ashí ijinattagme!”, tiuwai.
Tuja ataktu chichajak: “¡Ataktushkam flecha jukita!” tiuwai. Tusa tima jukimtai, Eliseo chichajak: “¡Anú flechayai nugka awatta!” tiuwai. Tama apu nunú flechayai kampatuma imania nugkan awatiuwai.
Dutikamtai Apajuí inake Eliseo niina kajejuk chichajak: “Cincoa imania dutikashkumesh seisa imania awatiuwaitkumek, sirianmaya aidau depetkam ashí amumainaitme. Tujash kampatuma awatiu asam dutiksamek kampatuma imania depetkattame”, tiuwai.
Nuna ashí tusa nuadui Eliseo jakauwai, nunikmatai ukusajui. Tuja maki makichik mijantin Moab aents kasa aidau Israel aents aidau nugken utuawag waitkaidau asagmatai,
makichik tsawantai ujumak Israel aents aidau aents jakaun ukustatus nugka tagak batsatu. Nuna tagak batsatu diistakama, kasa aidau minidaun wainkag ishamak pisainak, aents jakau iyashin nagkimawag Eliseo ukusbaunum egkeawag ukukiajui. Dutika ukuinaig nunú aents jakauwa duka Eliseo ukunchin antig aneantui, nunik jiinkiuwai.
Elá uchiji Oseas Israel aents aidaun apuji wajas siete mijan inamak pujai, Ezequíaschakam Judá wegantu aidaun apuji wajas, ipak usumat mijan inamak pujau. Nunú tsawantin Asirian apuji Salmanasar niina suntaji aidaujai Samarian tenteawag jetekajui.
Dutika maa maaninakua kampatum mijana duwi depetuk yaaktan utuawag dita atainiajui. Nunak apu Oseas inabaujin nueve mijan ejeyu ai, tuja apu Ezequíaschakam nii inabaujin seis mijan ejeyu ai, dutikau ainawai.
Asiria nugkan apuji niina suntaji aidaujai Israel aents aidaunak depetuk achija niina nugken asirianum yajuakui. Dutika Habor nugkanum yaakat Halah batsasui. Untsu tikich aidaun Gozán nugkanum namak aajakua nuna yantamen batsasui. Tuja tikich aidaunak medo aents aidau yaaktaji aidaunum batsasui.
Nunak dutikau ainawai, wagki Tuke Pujuu dita Apajuíji yaunchuk ditajai chichaman umikua nuna umitsuk, tuja Tuke Pujuun inake Moisés tibaunashkam betek umikchaju asamtai, dutikau ainawai.
Apu Ezequías catorce mijan inamai Senaquerib Asirian apuji Judá wegantu aidaun yaaktaji peejamu aidaun jetekag depetuk utsantuawag nii atainiuwai.
Dutikamtai Judá wegantu aidaun apuji Ezequías, Asirian apuji Senaquerib yaakat Laquishnum pujaun chichaman akuptak aatus tiuwai: “Wi dewakjai, nuniku asan ame jiinbaunum wajupa akigkati tujutpa nunak imatiksanuk akiktajame. ¡Mina nugkajui pujam duka amina suntajum aidaujai jiinkim wetá!” tiuwai. Tusa tima Asirian apuji ayu tusa Ezequíasan nueve mil novecientos kilo platan segauwai, dutikak nuigtushkam novecientos noventa kilo oro akigkata, tiuwai.
Tusa timatai Ezequías ayu tusa, jega Apajuí emematku ijuntai jegamkamunum ayaunak, apu pujusa inamtai aidaunum waji akik ayaujai nagkamas ashí yajuak susauwai.
Dutikak nunú tsawantinig Ezequías jega Apajuí emematku ijuntai jegamkamu waitiji aidaun, tuja waiti nujamkatin aidaujai nii najanak, oro ukatkamu aidaunashkam ukuinag oron yajuak Asiria nugka apujin Senaqueripan susauwai.
Dutika pujai Asiria nugka apuji yaakat Laquishnum pujus suntaja apujin, tikich niina atuwe kajittsa diitain, tuja tikichin suntaja apujin suntag aidaujai aatus apu Ezequíasan jetektinme tusa Jerusalén ishitkauwai. Dutika ishiakam Jerusalén jegawag, entsa pukuni jiinu Guihón tutai saekitin taimua nuna yantamen yumi piyajunum, aents aidau jáanchin dijajag pegkeg emau aina nuwi anutug batsamsajui.
Nuwi batsamsag apu Ezequíasan untsukajui jiinkiti tusa. Tujash niig jiinkichui, ayatak niina aentsji aidaun kampatum ishiakui ditajai igkunikti tusa. Nuna daajig juju ainawai: Eliaquim Hilquíasa uchiji apu pujusa inamtain waji ayaun kuitamin, untsu Sebná, Asaf aajakua nuna uchiji Joahjai papiin agau aajakui.
Dutikam jegawagmatai, asirianmaya suntag apu aidau ditan chichajuinak: “Iina apuji Senaquirib Asirian apujiya nunú Ezequíasan chichama akupta nunú jegajum ujaktajum. Niig juna aatus tawai: “ ‘¿Amesh yayai emesh anenmame?
¡Chicham pegkejuch chichamua duka, maanitan yacha senchi shiig maanimaina nujaig betekchauwai! ¿Amesh ya yainkati tusamea wijaish shiwagbaeme?
Ame anentaimsamek, egiptunmaya aidau yainkagtatui tau diyagme. Nunú takumesh duka wainka titatme, wagki auk egiptunmaya aidauk tagkan chipaju achika shutukmatku besemaina iman ainawai. Iman asag, Egipto apujiya duka niiyai kajinas anentaimaidaunak senchi waitkawai.
Tuja ame chichaakum: “ ‘¡Tuke Pujuu Apajuí ii emematin ainag nunú iinak yaimpaktatui! tumainaitme. Nunú tumainaitkumesh ¿wagka tujash Apajuí emematku kuntin maa patasa apetai najankamu aidau tsaika utsagmesh: ¡Ima Jerusalégnumak kaunajum ememattajum! tusamesh timayume?
Nunú tuu anentaimtsuk dekas apu Senaquiribjai chicham umikta. Dutikawamin aents caballonum entsamak maanitan yacha aidau egakaminig, wi dos mil caballon amastajai.
Nuna amasmataish, amek asirianmaya suntag aidau kakakchau aina dukesh uwakamek tupikamtikmaitsume. Nuninaitkum amek egiptunmaya caballonum maanitan yacha aidau ikamkatag tame.
Tuja nuigtush amek Tuke Pujuu jetektajum tichamaitak jetepaktatus kaunacheash tumaitsume. ¡Minak Tuke Pujuu atumin jeteka ijinata, tusa tujutne!’ tusajum Ezequías ujaktajum”, tiuwai.
Tusa chicham akupkamun antukag Eliaquim, Sebná, Joah aatus nunú suntag asiarianmaya chichama itaun chichajuinak: “¡Wait aneasam hebreo chichamaik aujkagtusaipa, yaakat peejamunum yaki waka yuja nunú antuinawai! ¡Dekas arameo chichamai aujkagtusta, wagki iik arameo chichamak antaji!” tiajui.
Tusa tiagtai suntag asirianmaya ditan ayaak: “Asirianmaya apuk ima atumi apuji Ezequíasnakek, tuja atumnakek chichamnak akuptugmakchame. Ashí aents aidau yaakat peejamunum waka batsata nunú antuktinme timae, wagki dita aidauk atumjai betek yumain, umumain atsujuinam dita ijin yuwinak, shikiin umiagtatui”, tiuwai.
Tusa tutai makichik suntaja apuji nuwi wajau senchi untsumak hebreo chichamai chichaak: “Anú tikich apu aidaun nagkaesau apu asirianmaya chichaman akupka nunú, antugkatajum:
‘¡Ezequías tsanugma nunú wainka antuju yujaigpa, nigka makichkish mina depetukag ayamjutpamaitsui!’
Tuja Ezequíasak atumin tsanugmainak, Tuke Pujuu yaimpaktatui, tuja Tuke Pujuuk asirianmaya aidau juju yaaktan tsaikti tusag idaisashtatui tujamui.
Tusa tujama duka antugkaigpa. Asiria apuji mina atumi ujakti tusa akaatak: “ ‘¡Intimtsuk wijai chicham epegkeajum mina inataig atajum, nunika shiig batsamsajum maki makichkitijum nii ajakmamunmayan uvan, higo aidaun aatus yuwawagtatui, tuja yuminashkam dita taimunmayanak uwajagtatui!
Duwi pujus tikich nugkanum trigo aidau, uva aidau, pag najana yumain aidau, vino najana umumain, olivo aceiteji aidau, dapa yumiji aidau aatus atumi nugkeen ayá nujai betek ayá nuwi jujamki ejetamawagtatui. Dutijamawagmatai nuwi jinutsuk shiig batsamsatnaitjume. Nuadui Ezequíasak antugkaigpajum, wagki nigka atumi tsanugmak ¡Tuke Pujuu ayamjutpak agkanmitkagmattawai!’ tujamui.
Nijah, atumesh anentaimsatajum, tikich aents aidaun apajuímtaiji aina dusha ¿asiarianmaya apun depetkash niina aentsji aidaunash ayamjukukait?
¿Hamatnumia aents aidaun apajuíji, arpadnumia aents aidaun apajuíji, sefarvaimnumia aidaun apajuíji, yaakat Henánmaya aidaun apajuíji, Ivánmaya aidaun apajuíji aatus aajaku aina dusha asirianmaya aidaun depetkash samarianmaya aidaunash ayamjukukait?
Tuja wi adaijag nuwiyash tuu nugkanmaya aidaun apajuíjiya asirianmaya aidaun ¿depetkash niina aentsji aidaunash ayamjukuita? Nunú dekau asajum, Jerusalégnumia aidautinak Tuke Pujuu yaimpak uwemtijamjattawai tumaitsugme”, tiuwai.
Nuna antukag Eliaquim, apu pujusa inamtaijin waji ayaun kuitamin aajakua nunú, Sebná, Joahjai papiin agajakua nunú aatus kajekag jáanchjin japiki ichigkajui. Nunikag asirianmaya suntajan apuji chichakbaun Ezequísan ujaktatus shiyakajui.
Nuna apu Ezequías dekaa jáanchjin japiki ichigka, wake besemag dekapeak jáanch pegkegchaun nugkuja, Tuke Pujuujai chichastatus jega Apajuí emematku ijuntainum weuwai.
Nunik Apajuíjai chichasa ukuak, nii pujusa inamtaijin kuitamin Eliaquim aajakua nuna, tuja papii agagbau aidaun kuitamin Sebná, papiin agajakua nuna, nuigtu sacerdote eme anentsa diitai aidaun aatus, jáanch pegkegchau wake besemag pujaku nugkutai aidaun anugkug, profeta Isaías Amosa uchiji aajakua nujai chichastajum tusa ishiakui.
Dutika ishimak aatus chichaman akuptukui: “Nuwa uchigmaktinji jegagmaitak kakaumainchau dekapeak uchin uchigmamainchauwa numamtuk, yamai suwimak juki waituinaku kakaja ayamjumamainchau dekapeajin dushiktamainakui, datsaama batsatji.
Tuja Tuke Pujuun pegkegchaun chichagkati tusa apu asirianmaya niina suntaji aidau apujin akupkamu juwi taa, Apajuí Tuke Pujuuwa nuna pegkegchaun chichaja nuna, itusag Tuke Pujuu amina Apajuíjum antujuk suwimkan susa tajai. ¡Nuadui Israel aents aidau ujumak juwag batsata nunú pachisam Apajuí ausata! tujamui apu Ezequías titajum”, tiuwai.
Tusa akatjam apu Ezequíasa atuwe aidau Isaíasjai chichastatus shiyakajui.
Nunik jegawag Isaíasan ujakajui. Dutikam Isaías ditan chichajak: “Tuke Pujuuk juna aatus tawai: ‘¡Nunú suntaja apuji asirianmaya mina pegkegchaun chichagtuka nunak ishamkainmegka!
Wi niinak utugchatan antuk, ishamak niina nugken wakitkiti titatjai. Nunikmatai nuwiya aents aidau niinak maawagtatui’, tawai Apajuí timae tusajum apu Ezequías ujaktajum”, tiuwai.
Tuja nunú asirianmaya suntaja apuji Apajuín pegkegchaun chichagkauwa dushakam apu Senaqueripak niina suntaji aidaujai yaakat Laquishnum batsatu jiinag shiyakaje tabaun antukui. Nunik Jerusalén pujau niishkam weuwai. Nunik wekama apu niina suntaji aidaujai yaakat Libnán jetenamunum jegauwai.
Nuna jetenak yujasag, apu Tirhaca Etiopíanmayaya nunú Judá wegantu aidaun atuinak ataktu amejai maaniatatus niina suntaji aidaujai minitjamainawai, tusa tabaun Senaquerib antukui. Nunik niina suntaji aidaun ataktushkam apu Ezequíasan ishitkauwai.
Dutika ishimak aatus akatmamtujui: “Ame chichaakum: ‘Wi Apajuín emematnaitag nunú minak yainkattawai’, tame nunú Jerusalégkan tsaikai tusa dakitau asamtai, Jerusalégkak iinuk achattawai. Tujash aneaku ata nunú Apajuí wainak tsanupajai.
Mina muuntug aajaku aina nunú yaakat Gozán, Harán, Résef, Telasar aajaku aina nuna ashí tsaiku ainawai. Imatikiagtaish ditá apajuímtai aidaukesh makichkish ayamjukchauwai.
¡Tuja yaakat Hamat, Arpad, Sefarvaim, Hená, Ivá aajaku aina nuna apuji aidaunashkam ashí ijinawaju ainawai!” tiuwai.
Tusa, papii agaja akupkamun Ezequías juki ausauwai. Nunik jega Apajuí emematku ijuntainum weuwai. Nuwi waya Tuke Pujuu emtin nunú papii agagbaun aepes,
Tuke Pujuun aujak: “Tuke Pujuu, Israel aents aidau Apajuíjiyah, amina pujusa inamtaigmek querubin batsatbaunum awai, ameketme ashí apu nugkaya aina nuna Apujimek. Tuja ametme nugka nayaimpijai najanaumek.
¡Tuke Pujuuwah, asirianmaya aidau tikich nugkanmayan tsaiku aina duka dekaske!
Dutikainak nunú aents aidau apajuímtaiji aidaunashkam jinum apejuk utsankau ainawai. Tujash duka dekas Apajuíchu wainka aents dakumka numi, kaya najanamu aajaku ainawai. Nuadui nunak apea ajapau ainawai.
Tujash ametme Tuke Pujuu iina Apajuíjimek, nuadui wait aneasam yamai dita iina waitkagmaina nunú ayamkagtukta. ¡Ame ayamkagtukamin, ashí nugkanmaya aidaush dekas Tuke Pujuuk ima ameketam nuna ditashkam dekaatnume!” tiuwai apu Ezequías.
Duwi pujus profeta Isaías Ezequíasan chichaman akuptak: “Tuke Pujuu Israel aents aidaun Apajuíji chichaak: ‘Ame Asirian apuji Senaquerib pachisam segatmaum nunak antugkajame’ tujamui”, tiuwai.
Tuja yamai Apajuí Senaqueripan pachis juna aatus tawai: “Senaqueripah, Jerusalégkak nuwauchijai betek amina dakitjamak dushiktamui. Jerusalégnumia aidauk ame waketmin dushiktamainak buuken pegainawai.
¿Amesh yanas dushikiakun pegkegchaun chichagja tame? ¡Amek mina pegkegchau chichagtakum eme emematjai chichá wekaeme! ¡Amek Israel aents aidaun ememattai Apajuí pegkegma nunú pegkegchau chichagkaume!
Tuke Pujuun pegkegchau chichagkatnume tusam amina aentsjum chichama etsejin aidau akatja ishiakume. “Tuja ame chichaakum: ‘Mina carrog maanitai aidau shiig kuashat ayá duwi, egkemjan muja titiji aidaunum wakajai, tuja muja Líbanonum yakí wakan, nuwiya setug shiig esajam aidaun tsupigjai. Tuja muja shiig múun aina nuna ikamji aidau yagkug ajakbaujai betek aidaunmashkam wakajai tame.
Tuja tikichi nugke aidaunmash yumigmatan tain nuwiyan yumin uwagmajai, dutikakun egiptunmaya namaknashkam dajajan ukuyakbaijai’, tame.
Tujash duka wi nunikti tibau asamtai, dutikauwaitme. Nuadui amek dekas Apajuíyap aikawa tumainaitme. Wi nunak yaunchuk emtikan nuna dutikatjai tusan anentaimtugbaujun yamai umikjai. Ame yaakat peejamu aidau tsayam duka nunú uminkui dutikame. Dutika tsaikbau asag kaya aidau, numi aidau tuwasua weakui.
Nunú yaakat aidaunum aents batsamajaku aina duka, kakaag ayamjumamainchau aajaku ainawai, sapig, datsan wajasu aidau, dupa ajanum aiyama numamtin, tuja chijichig yama tsapaku samekbauwama numamtin, tuja chijichig jega tuntupen tsapakun dase etsa minitaiya nuwiya dasentak umpuim jinuwama numamtuk aidau asamtai, duka ijinawaitme.
Wika ame tuwi wekaeme nunak shiig wainjame, ame waji dutikame nunashkam ashí wainjai, ame mina senchi kajegtukum nunashkam dekajai.
Amek kajen wajasu, emebau wajasuitam nunashkam dekajai, nuadui makichik tsajam uwegnum patakumtain amina dujimin tigkaan detuattagme, tuja nuigtushkam chichakaim tusan wenimin jigkatuattagme, dutikan ame itug taamume duke awagkittagme, tawai Apajuí Senaqueripan”, tusa Isaías Ezequíasan tiuwai.
Tusa ataktushkam Ezequíasan chichajak: “Juju mijantin tuja tikich mijantinchakam, trigo aidau ajaachmaitak, tsapaka nejektata nuna neje yuwattame. Untsu mijan kampatuma duwi atum ajakmajum nejekmatai juuttagme, tuja uva ajakjum nunú nejekmatai yuwattagme.
Tuja Judá wegantunmaya jinachu aina duka waji ajakaitkuish, kagkapenawag nejeawagtatui.
Jerusalégnumia aidauk nujantaik ashí jinachagtatui, ujumak aents iwaku batsamtatui. Tuke Pujuu nunak dutikattawai wagki nii senchi aneau asa. Juju ashí betek uminkui dekaattagme, dekas Tuke Pujuuwap yaimpawa tusajum”, tiuwai.
Nuigtushkam Isaías Ezequíasan chichajak: “Asirianmaya apun pachis Tuke Pujuu juna tawai: ‘Asirianmaya apuk Jerusalégnak utuashtatui. Tuja makichik flechanakesh aketkashtatui. Ejamaka maanitai aidaun ejamakash jetekchattawai. Tuja yaakat peejamua nunak pinikmatjagkesh utuachagtatui.
Untsu Jerusalégnumash niish itug taamki nunak nunisag waketjumkittawai. Juju yaaktanmak makichkish wayashtatui. Witjai Tuke Pujuunuk, nunak dekas nuniktinun tajai.
Wika wiki anenmamsan, nuigtush David mina inakeg aajakua nunú mina chichamjun shiig umigtuku asamtai, niina aneau asan juju yaaktanak wi kuitamkattajai, dutikakun ayamjuktatjai’ tusa Apajuí tawai”, tiuwai Isaías.
Tuja nunú kashi aajakua duwik, Apajuí ángel tumain nayaimpinmaya taa ciento ochenta y cinco mil suntag asirianmaya aidaun ijinauwai. Dutikamu asa kashinia duwi aents jinauk tuwasua weaku aajakui.
Dutika ijituam Senaquerib niina nugken wakitki yaakat Nínivenum pujusui.
Nunik pujus makichik tsawantai niina apajuíji Nisroc tutain emematak pujai, uchiji aidau Adramélec Sarézerjai jegajuawag apajin maawajui, dutikawag ukuinak tupikakiag Ararat nugkanum wegajui. Dutika maawagmatai, niina tikich uchiji Esarhadón aajakua nunú apu wajasui.
Tuja Josíasa takatjig Tuke Pujuu diismak shiig pegkeg aajakui. Niig nii wakegamun takatsuk, niina apachji Davita pujutji pegkeg aajakua nuna ainjauwai.
Josías apu wajasa dieciocho mijan ejeyi pujus, Asalías aajakua nuna uchiji Mesulama tijaji Safán papiin agau aajakua nuna, jega Apajuí emematku ijuntainum weme sacerdotejai chichasta tusa awemauwai. Dutika awemak:
“Weme sacerdote Hilquías wi taja nunú ujakta: ‘Israel aents aidau Tuke Pujuun anentag suwinak Apajuí emematku ijuntainum kuichkin ejegawagmatai, Leví wegantu waitin kuitamin aidau jukiag utsaawajua nuna yajuak ijumjatnume.
Dutikawag jega Apajuí emematku ijuntaya nuna iwajiagtai yujajus diin aidaun susatnume. Dutikawajam nunú kuichkia duwi nuna iwajuinak takaidaun akiktinme.
Nunak numi tsupija jegamtan yacha aidaun, jega shiig jegamnakti tusa chichamjin aidaun, jega jegamin aidaun aatus akiktinme. Tuja nunú kuichki numi sumankattawai, dutikaku kaya aidaushkam sumankati.
Nuna kuichkin susajashkam wajuk akikmajugme tusagkesh iniaschagtatui, wagki ditak wainkagkesh takachu, shiig anentaimkau ainawai’ timae tusam ujakta”, tiuwai.
Tusa ujakam chicham umiktin agagbaun jega Apajuí emematku ijuntai aajakua nuwi aun wainkajai tusa, Hilquías sumo sacerdote aajakua nunú Safánkan ujakui. Dutika ujaka nuna juki susauwai, dutikam Safán juki ausauwai.
Dutika aujus nuna pachis apu ujaktatus weuwai. Nunik jegá ujaak: “Jega Apajuí emematku ijuntainum plata ayaunak amina inakem ukuiyag umikaje. Dutikawag jega takaidaun susagmae”, tiuwai.
Tusa nuigtushkam, sacerdote Hilquías chicham umiktin agagbaun sujusmae tusa apu Josíasan ujakui. Dutika niina aujtusui.
Nunú aujtusam antuk, wake besemag dekapeak jáanchjin japiki ichigkui.
“Wetajum nunikjum mina pachittsajum, aents aidau pachisjum, ashí aents Judá wegantu aina nunú pachisjum, tuja chicham agagbau wainnaka nunú pachisjumshakam Tuke Pujuu iniastajum. Iina muunji aajaku aina nunú juju agagbaunum chichá nuna betek umikchaju aina duwis Tuke Pujuu iinak kajegtamkatai”, tiuwai.
Tusa tima Hilquías, Ahicam, Acbor, Safán, Asaías, aatus Ticván uchiji Harhásan tijaji Salum aajakua nuna nuwe Huldá daagtin profeta aajakua nujai chichastatus shiyakajui. Salumak jega Apajuí emematku ijuntainum jáanch aidaun kuitamajakui. Untsu Huldá pujujakui Jerusalén, tujash yaakta ejapeenig pujujakchawai tikich yantamnum pujujakui. Nuna jegajuawag niijai chichasajui.
Dutikam nii ayaak: “Tuke Pujuu, Israel aents aidauti Apajuíji juna aatus tawai: Mina inintsatnume tusa atumin awetami nunú ujakta:
‘Wi Israel aents aidau Apajuíjin tajai: Chicham uminkatnun Moisés agajua nuwi wajintu chichawa nuna apu Josías antuka dutiksanuk, juju aents Jerusalégnumia aidaunak suwimkan susattajai. Dutikakun yaaktajinashkam tsaigkattajai.
Wagki dita aidauk mina kajimatjukiag pegkegchaun takainak, wainka apajuímtai aina nuna emematuinak, kugkuin incienson apenak shiig senchi kajemtijuinawai. Nuadui juju nugkanmaya aina nunak shiig senchi kajegkau asan, aní batsamtinme tusanuk idaisashtatjai. Ditanak tuke suwimkan susagtatjai.’
Dutikatin asamtai Judá wegantu aidaun apuji Tuke Pujuu iniasa dekatajum tusa atumin awetamiaja nunú ujaakum: Tuke Pujuu Apajuín Israel aents aidau emematin aina nunú junashkam chichagtamak: “ ‘Wi juju yaaktanak tsaiktatjai, tuja nuwiya aents aidaunashkam pegkegchaunum yumigjattajai, tija nunú antukam minai yunumkaume.
Tikich Israel aents aidau pegkegchaun takamsaju asamtai, wake besemag dekapeakum jáanchjum ichigkume. Tuja nunú anentaimsam buutam nunashkam wainjame.
Nuadui aminak shiig agkan pegkegnum jakati, nunik niina muunji aajaku aidaujai ijunjati tusan titatjame. Tuja amek wi nunú aents aidaun suwimka suwakun itugkattaja duka makichkish wainkashtatme’, tujamui Tuke Pujuu tita”, tiuwai. Tusa tima nunú aents aidauk nuna pachis apu Josíasan ujaktatus waketjauwai.
Nunik jegawag apu Josíasan ujakajui. Tusa ujakam Judá wegantu apuji múun aidaun niijai Jerusalégnum ijunjatnume tusa untsukui.
Dutika untsuka, ashí Judá wegantu aidau, Jerusalégnumia aidau, sacerdote aidau, profeta aidau, ashí aents aidau, ujunauchinum nagkamas aents eme anentsa diitai aidau aatus jega Apajuí emematku ijuntainum shiyakag ijunjajui. Nunikagmatai, chicham umiktinun Apajuí Israel aents aidaun susauwa nuna jega Apajuí emematku ijuntainum aun Hilquías jukiuwa dusha wajintuk agagbau ayi nuna imatiksag ashí ausauwai.
Nuna ashí aujus, apu Josías jega jegamku ajiamunum ayaumas wajasui. Nunik wajas, dekas Tuke Pujuu daajin juju chicham umiktinun Moisés agajua duka ashí imatiksaik umikagmi tusa tiuwai. Tusa tutai ashí aents aidauk, ayu duke ati tiajui.
Apu Josías sumo sacerdote Hilquíasan tikich sacerdote aidaujai, nuigtu waiti kuitamin aidaun, aatus jega Apajuí emematku ijuntainum wainka apajuímtai aidau, Baal, Asherá, nuigtu yaya aidau aatus dakumja najanamu ayá nunú emematku takatai aidaun ashí jiigtajum tiuwai. Tusa tiajam shiyakag ashí jiijajui. Dutikawagmatai apu Josías apeatajum tusa tima Jerusalégka ukukiag entsa Cedrón tutaya nuna yantamen apeawajui. Dutikawag yuku wajasmatai nuna jukiag yaakat Betelnum ejegawajui.
Tuja wainka apajuímtai Baal, etsa, nantu, yaya aidau nayaimpinum ayá nunú dakumkamu aidaun, nainnum jega jegamjag Apajuí emematji tusag kugkuin incienson apeatin aidaun yaunchuk Judá apuji aajaku aidau sacerdote aidaun adaijau aina nuna Josías ashí ijumag chichajak: “Atumek yamaik sacerdotek achattajume, tuja nuigtush inciensok apeashtatjume”, tiuwai.
Nuna tusa nuigtushkam, wainka apajuímtai Asherá dakumka najanamu jega Apajuí emematku ijuntainum aun juki Jerusalégkan ukumtiki entsa Cedrón tutai yantamen ejegawag apeawajui. Dutikawag yuku wajasun jukiag dita ukumataijin egkeawag ukukiajui.
Tuja jega Apajuí emematku ijuntai aajakua nuwi batsamas, nuwa aidau dita apajuímtaiji Asherá dakumka najanamu anugjatnun jáanchin apajaku aina nuwi mai aishmagkuk pegkegchaun takanijaku aina nunashkam tsaijuk utsankauwai.
Nuna dutika Judá wegantu aidau yaaktajin sacerdote batsata nunú ashí kaunati tiuwai. Tusa tima kaunamtai, dita yaunchuk nain aidaunum kugkuin incienson apejaku aina nunak Guebanum nagkamas yaakat Bershebaya aatus ashí utsagkui. Tuja wakan pegkegchau aidau emematku kuntin maa patasa apetai Josué yaakta apuji aajakua nuna waitiji yaakat wayamunum mena nuni aajaku aina nunashkam ashí tsaigkauwai.
Tujash nunú sacerdote wainka apajuímtai aidaun mujanum emematujaku aina duka, Apajuí jee jegamkamu Jerusalén aajakua nuwig wetsuk batsamas, dita kumpaji tikich sacerdote aidaujai ijunag pag levadurajai pachimtsuk inajuamun yujaku ainawai.
Tuja nuigtushkam muja najatamu wake Ben-hinom tutainum wainka apajuímtai Moloc dakumkamua nunú tsaika ukuutajum, nuna emematuinak dita uchiji aishmagkun, dutikachkush nawanjinakesh maa apeawainum tusa aentsun ishiakui.
Tuja yaunchuk eke Josías apu weatsaig, Judá apuji aajakajua nunú, etsan emematuinak caballon najatuamu jega Apajuí emematku ijuntainum nuna waitaijin ijus, suntaja apuji Natán-melekan kanutaiji aajakua nuna yantamen atatman nunashkam tsaigkauwai. Dutikak dita apajuímtaiji etsa aajakua nuna carroji tusa najankamu aidaunashkam apea utsankauwai.
Tuja apu Ahaz inamtai jegamkamunum niina kanutaijin tikich tesaamu ijuntai aajakua nuna tuntupen Judá wegantu aidaun apuji aidau kuntin maa patasa apeatnun altaran najanawajua nunashkam tsaigkauwai. Dutikak nuigtushkam Apajuí emematku ijuntainum nuna agájin kuntin maa patasa apeatnun altaran apu Manasés najanauwa nunashkam tsaijuk yukuu wajasmatai, jukiag entsa Cedrógnum ukaja ajapawajui.
Tuja Olivo nain tutai Jerusalégjai niniaku awa nuwi tsumujinini yaakat Sidógnumia aents aidaun apajuímtai Astarté aajakua nuna, Moab aents aidaun apajuímtai Quemós aajakua nuna, nuigtu amonita aents aidaun apajuímtai Milcom aajakua nuna aatus Salomón Israel aents aidaun apuji najanak umikua nunashkam apu Josías tsaika utsagkui.
Tuja kaya aidau, numi aidau aatus dita apajuímtaiji dakumka najanamu aajaku aina nunashkam ashí tsaigkauwai. Dutika atak waketjukiag tikich wainka apajuímtai aidaun nuwi najanawainum tusa nunú tsaikbau aidaunum aentsu ukunchi aidaun ijumag ukukiajui.
Nuna dutika ukuak, yaunchuk Nabatan uchiji Jeroboam, Betelnum wainka apajuímtai ememattinun umikmatai, nuna Israel aents aidaun emematmikak tunamitkajua nunashkam tsaika yuku awajus jinum apeauwai. Tuja tikich wainka apajuímtai Asherá dakumka najanamu aajakua nunashkam apu Josías apeauwai.
Nuna dutika ayampas ashí niimkama, nuna mujajin ukumasbau ayaun wainak, niijai yujaun chichajak: “Au ukumasbau aina nuwiya ukunch jiija yajuakjum utitajum” tusa ishiakui. Tusa tima ukunchin yajuak ikaunmawagmatai, kuntin patasa apetai najanamu Betelnum aunum nuwi patai Josías apeauwai. Duka Apajuí chichamen etsejin profeta nuna pachis etsegkauwa imanisag uminkauwai.
Nuna dutika chichaak: “¿Aush waji dakumka najanamuita?” tau. Tutai, betelnumia aents aidau ainak: “Ame yamai betelnumia aents aidau dita apajuímtaiji aidaun emematuinak, kuntinun pataidiag apen aina nunú tsaigkaum dutikatnun, chichama etsegkatatus Judánmaya tauwa nunú jakamtai ukusbauwai”, tiajui.
Tusa tiagmatai Josías chichaak: “¡Auk aantsag asati! ¡Ukunchig achikaigpajum!” tiuwai. Tusa timatai profeta chichama etsejin Judánmaya aajakua nuna ukunchinak samarianmaya profeta chichama etsejin aajakun ukunchijai mai dutiksag idaisajui.
Tuja Israel aents aidau apuji aajakajua nunú wainka apajuímtai aidaun Samaria nugkanum jegamjujagmatai, Apajuí senchi kajegkauwa nunashkam, Betelnum tsaiku aina dutiksag Josíaschakam niina aentsji aidaujai ashí tsaigkajui.
Nuna dutika pujus sacerdote wainka apajuímtain emematin aidau nuwi batsatunak altarnum patai kajegkui. Dutika aentsu ukunchi aidaun yajuakag nunú altarnum sacerdote kajegbau aidaujai ashí patag apeauwai. Dutika ukuak apu Josías Jerusalén wakitkiuwai.
Makichik tsawantai Apu Josías ashí aents aidaun chichajak: “¡Yaunchuk Apajuí chichame agagbaunum Tuke Pujuu, atumi Apajuíjum emematkujum Pascua jiistamatajum tibauwa nunú umiakjum jiistamatajum!” tiuwai.
Tusa tiajam yaunchuk Israel aentsu apuji chichama epegkin aidau batsamajaku aina duikish imatikchatain, tuja Israel aents aidau apuji, Judá weantu aidau apuji aatus aajaku aina duikish imatika jiistamajakchamun, nunú tsawantin shiig jiistamawaju ainawai.
Nunak Josías apu ekemi dieciocho mijan takai, Jerusalégnum Tuke Pujuun emematuinak Pascuan jiistamawajui.
Josíasak tunchi aidaun, anentaimas dekamin aidaujai ashí ijinauwai. Dutikak dita jeen apajuímtai dakumka najanamu ayaunash, tuja tikich wainka apajuímtai aidau, ashí waji pegkegchau aidaujai Judá wegantu aidaunum ayaunak Jerusalégnum ayaujai nagkamas ashí tsaika utsagkui. Nuna dutikauwa nunak jega Apajuí emematku ijuntainum Moisés chicham umiktinun agajua nunú atatman, sacerdote Hilquías wainkauwa nuna umiak dutikauwai.
Tuja Josías niina anentaijai, wakanijai, senchijijai Tuke Pujuun umijujakua, imanuk yaunchuk apu aajaku aina nuwiyag makichkish atsujakui.
Tujash Tuke Pujuuk Judá wegantu aidaunak Manasés wegantu aidau pegkegchaujin kajegkamutak pujau.
Nuadui Tuke Pujuu chichaak: “Judá wegantu aidaunak Israel aents aidaun ijinauwaitag dutiksanuk ijinattajai. ¡Tuja Jerusalén wi etegkamua nunak jega wi pujustin jegamkamua nujai tsaiktatjai!” tiuwai.
Josías nuigtush kuashat takasua duka, tikich Judá wegantu aidaun apuji takasu aina nunú agatkamu papii Crónica tutaya nuwi agagbau ayawai.
Makichik tsawantai Egipto nugkan apuji Necao aajakua nunú asirianmaya apun maaniamunum atuktatus namak eufratesnum weuwai. Nunitai apu Josías jiintukiuwai niijai maaniatatus, nunik wetatman faraón Necao niyá wainak Meguido nugkanum niina mauwai.
Dutika maamtai, suntaja apuji aidau carronum egkeawag jukiag Jerusalén ejegawag, nii ukumastin umikbaunum ukusajui. Nuna dutika ukuinak, Josíasa uchiji Joacazan aceiteyai nijakag Judá apuji adaikajui.
Joaquígkak dieciocho mijanji ajamu Judá wegantu aidaun apuji wajasui. Tuja Jerusalégnumak ayatak kampatum nantu inamjauwai. Niina dukujig Elnatán Jerusalégnumia aajakua nuna nawanji Nehustá aajakui.
Tuja Joaquígkak niina apajijai betek Tuke Pujuun intimjuki pegkegchaun takajakui.
Tuja nunú tsawantin Babilonia nugkan apuji Nabucodonosor aajakua nuna suntaji aidau Jerusalégkan jetekagtatus shimutkajui. Nunik jegawag tentea apakajui.
Dutika tenteawag jetenai Nabucodonosorchakam jegauwai.
Nunik jegamtai Joaquín Judá wegantu aidaun apuji mantuawainum tusa ishamak, niina dukuji, tuja suntaja apuji aidau, niina atuwe aidau aatus Babilonia apujin sujumankauwai. Nunikagmatai achija yajuakajui. Nunú utugchat asauwa duka Nabucodonosor apu wajas ocho mijan inamai nunikui.
Nuna achija yajuak jega Apajuí emematku ijuntainum waji pegkeg akik aidau ayaunak, tuja apu pujusa inamtainia aidaunashkam Nabucodonosor ashí yajuakui. Dutikak nuwi takastin waji aidaun apu Salomón oron najanak umikua nunashkam ashí tsaikui.
Dutika ukuak aents Jerusalégnumia aidaunak ashí yajuakui. Suntaja apuji aidaun, suntag maanitan yacha aidaun, dakumak najantan yacha aidaun, hierrojai takata yacha aidaun aatus ashí achija yajuakui. Ashí ijumjamak diez mil aentsun yajuakui. Dutikam Judá nugkanmak ayatak ujudauch aidauk juwakajui.
Tuja nuigtushkam apu Joaquígkan, niina dukujin, niina nuwe aidaun, suntaja apuji aidaun, aents eme anentsa diitai aidaun aatus achija Babilonia nugkanum yajuakajui.
Tuja aents eme anentsa diitai aidaunak siete mil achija yajuakui, dutikak untsu dakumak najanin aidaun, hierrojai najanin aidaujai mil achija yajuakui. Dutikak nuigtushkam aents senchi maanitan yacha aidaujai ashí achija yajuakui.
Dutika yajuak pujus apu Nabucodonosor Joaquígka apaji yachin Mataníasan Judá wegantu aidaun apuji adaikauwai. Dutika niina daajin yapagtua Sedequías adaikauwai.
Sedequíasak apu wajasa inamtanak nagkamauwai veintiún mijan ajamu. Nunik apu wajas Jerusalégnum inamjauwai once mijan. Niina dukujig Hamutal yaakat Libnánmaya Jeremiasa nawanji aajakui.
Tujash Sedequíasak Joaquimjai betek Tuke Pujuun umigtsuk pegkegchaun takajakui.
Nuadui Jerusalégnumia aidaun, Judá wegantu aidaujai Tuke Pujuu shiig senchi kajejuk yaitsuk idaisauwai. Dutikam pujus apu Sedequías, Babilonian apujijai shiwagmagauwai.
Sedequías apu wajasa diez mijanan ejeyi, nuigtu nueve nantu inamak pujai, Babilonia nugkan apuji niina suntaji aidaujai shimutkajui Jerusalégkan jetekagtatus. Nunik jegawag, yaaktan tenteawajui, dutikawag nuwi ijus kumpinan najankajui, nuwi wakag ima shiig jetekagtatus.
Dutika tenteawag nuwi batsataig, Sedequías tsawan nii inabaujin once mijanan ejeyuwai.
Dutika tenteam batsamas nunú mijantin nantu Julio tsawan veinticuatrotin yujumak yumain abuekamtai nujantai senchi waituidau.
Tuja nunú tsawantai babilonianmaya suntag aidau Jerusalén peejamun iju chigkawajui. Dutikawagmatai Israel aents aidauk senchi ishamaidau. Nuninak Sedequías Israel aents aidaujai Jerusalén waitainum jimag apatka peejamunum niina pujusa inamtaiji agájin yagkug ajakbau aajakua nuni kashi jiinkiag jinta namak Jordán wetainum paka aajakua nunú pisajajui.
Nunik shimittaman babilonianmaya suntag aidau apu Sedequíasan pataetukag Jericó pakajin amainagkajui. Dutikiagtai niina suntaji aidauk pisajag shimuinak ima niinak ukukiajui.
Dutikam nigki juwakmatai, apu Sedequíasnak niina uchiji aishmag aidaujai, achikag jukiag Babilonia nugkan apuji yaakat Riblá, Hamat aajakua nuna nugken pujau asamtai nuwi ejegawajui. Dutikawagmatai apu Nabucodonosor Sedequías maatajum tusa inamjauwai.
Tusa inamjamtai Sedequíasa uchiji aidaunak nii wainai suwenum tsupik maawajui, untsu Sedequíasnak jiin mai ukuitkajui, dutikawag cadenayai jigkajag Babilonia nugkanum jukiajui.
Tuja Nabucodonosor Babilonia nugkan apuji wajas tsawan siete, nantu Julio, mijan diecinueve ejeyi pujus, niina kuitamin suntag aidau apuji Nebuzaradán aajakua nuna Jerusalén awemauwai.
Dutikam jegaa, Apajuí ememaku ijuntai jega jegamkamu aajakua nuna, apu pujusa inamtaijin nuigtu nunú yaaktanum tikich jega aidaun, tuja aents eme anentsa diitai aidau jenashkam ashí apeauwai.
Tuja nuigtushkam suntaja apujin uyunainak yujaidau Jerusalén peeja tentea apakbau aajakua nunak ashí tsaikajui.
Dutikawagmatai, Israel aents aidau Nebuzaradán mantamawai tusag ishamainak yunumjau aidaun, nuigtu dakumak waji aidaun najantan yacha aidaun, aatus achija niina nugken Babilonia yajuakui.
Dutika yajumak shiig ujudauch aidaunak, uva ajakbau dupajin, tuja tikich ajak ajakbau aina nuna dupajijai takagsatnume tusa batsakiuwai.
Nuna dutikawag jega Apajuí emematku ijuntainum takastin waji bronceyai najankamu aidaunak ashí tsaikajui. Tuja jega bakui aidaun, jega jegamku aepkamu aidaun, nuigtu yumi aimtai múun najanamu aidaun ashí tsaikajui. Dutikawag nuwi bronce ayaunak ashí Babilonia nugkanum yajuakajui.
Nuigtushkam yuku shikika jutai aidaun, palana aidaun, cuchara aidaun, tijig aidaun, nuigtu Apajuí emematku takatai bronceyai najankamu aidaun ashí yajuakajui.
Tuja jii kaiji chimpitai oro najanamu aidaun, nuigtu tsapa plata najanamu aidaun aatus ashí Nabuzaradán yajuakui.
Tuja jega Apajuí emematku ijuntain Salomón jegamak jimag shugkun ajigkua duka, tuja yumi aimtai múun, nuigtu jiju taubau shugku ajigtin aepkamu aatus aajakajua nuna kijinjig makichkish dekapamainchau aajakui.
Tuja jimag shugku aajakua nuna esantig maki makichik ocho dekapamun nagkaesau ajujakui. Untsu nuwi ekeni jiju bronceyai jega emetuatin najanamu aajakua nuna esantig jimag dekapamun nagkaesau ajujakui. Nuwi manzanaya numamtin dakumka bronce najanamu aidau detugbau aajakui. Tuja nunú shugkuk mai betek aajakui.
Tuja nuigtushkam sumo sacerdote Seraías, sacerdote Sofonías, nuigtu jega Apajuí emematku ijuntai jegamkamun kuitamin kampatum aajakua nunashkam achija yajuakui.
Dutikak sacerdotechunashkam suntaja apuji aidaun, cinco aents apu chichajin aidaun, nuigtu suntaja apuji aidaun daajin agatuk kuitamnun, tuja sesenta aents eme anentsa diitai aidaun aatus achikajui.
Dutikawag nuna Nabuzaradán ashí yajuak Babilonia apujishkam yaakat Riblá pujai ejegauwai.
Dutika Hamata nugken ejegawagmatai, Babilonia nugkan apuji kajegtajum tusa inamjauwai. Aatus Judá wegantu aidaunak achijag, dita nugken ukumtikiag tikich nugkanum yajuakajui.
Tuja Judá nugkanum ujumak iwaku juwakajua nuna apuji ati tusa apu Nabucodonosor makichik Israel aentsun etegkauwai. Nuna daajig Guedalías, Ahicaman uchiji, Safánka tijaji aajakui. Niig yaakat Mispá pujujakui.
Nuna suntaja apuji Judá wegantu achikchamu aidau batsatu dekawag, Guedalíasjai chichasagtatus yaakat Mispá shiyakajui. Nunú apu aidauk: Netaníasan uchiji Ismael, Caréah uchiji Johanán, tuja Tanhúmetan uchiji Seraías yaakat Netofánmaya aajakui, untsu Jaazanías aajakui yaakat Maacánmaya.
Nunik jegawagmatai, Guedalías ditan chichajak: “Apajuí Tuke Pujuu tutaya nuna daajin tajime: Juwi batsamsaja apu Nabucodonosor umigjinig, babilonianmaya aidauk shiig awagtamkagtatui. ¡Nuadui babilonianmaya suntag aidau apuji aina duka ishamkaigpajum!” tiuwai.
Tusa idayas siete nantu pujai, Judá wegantu aidaun apuji aajaku aina nunú wegantu, Netaníasa uchiji Elisamán tijaji Ismael, diez aents aidaun yajuak Guedalíasan jegajua mauwai. Dutikak judío aidaunashkam, babilonianmaya suntag aidaujai batsatunak ashí kajegkui.
Nuna dutikawagmatai, ashí aents aidauk babilonianmaya aidaun ishamainak, datsauch aidaunum nagkamas múuntuch aidaujai, tuja suntaja apuji aidaujai pisajag Egipto nugkanum shiyakajui.
Tuja Judá apuji Joaquín aajakua nunak achikag Babilonia nugkanum jukiajui. Dutikam pujus treinta y siete mijan ejeyi, nantu doceya nunú takau ai, tsawan veintisietetin makichik aents babilonianmaya Evil-merodac apu wajasui. Nunik Joaquígkan wait anentug aents achika chimpitainum achikam egketun jiikiuwai.
Dutika, tikich apu aidau achikam chimpijaidaun nagkaesau shiig ausauwai.
Nuadui Joaquín aents achika chimpitainum pujusa nugkujakbaujinak awimak ukuak tikich jáanch pegkejan nugkujui. Nunik pujus yujumkanak tuké apujai jimajuk yuujakui.
Tuja nuigtushkam apu Evil-merodac kashi kashinig nii atsumamu sumaktinjin tuké kuichkin sujakui.
Apu Ciro, Persia nugkan apuji wajasa makichik mijan takai, yaunchuk profeta Jeremías Tuke Pujuu tibaun etsegkauwa nunú uminkatin tsawan jegau asamtai, apu Ciro papiin umika ashí nugkanum nii inama nuwi ishiakti tusa Tuke Pujuu niina anentain antinkauwai.
Nuadui apu Ciro juna aatus papiin agajui: “Tuke Pujuu Apajuí nayaimpinum pujuuwa nunú ashí aents nugkanmaya aidaunak mina idaitugsae. Nuadui Judá wegantu aidau nugken Jerusalégnum Apajuí emematku ijuntain jega pegkegman jegamkati tusa inatjae.
Nuadui atum Apajuí aentsji aidautijum juwi batsatutigmek Jerusalén Judá nugken shiyaktajum. ¡Nunikjum Tuke Pujuu Apajuín Israel aents aidau emematin aina nunú nuwi puja nu emematku ijuntai, jega jegamkatajum! Apajuí nuwi puja nunú atumnak yaimpaktinme.
Tuja ashí aents jinaachu aidau Apajuí emematku ijuntain jegamkatatus shimuidaunak tikich aents ditajai batsamin aidau: kuichkin, oron, tikich waji aidaun, baka aidaun aatus susagtatui. Dutikainak nuigtushkam jega Apajuí emematku ijuntainum takastin waji aidaun anentag susagtatui”, tiuwai.
Tusa timatai Judá wegantun apuji aidau, Benjamín wegantun apuji aidau, sacerdote aidau, Leví wegantu aidaushkam ashí Apajuí wakemitkakbau aidauk Jerusalén shiyakag Apajuí emematku ijuntain jegamkagtatus umintsajui.
Nunik uminiagtai aents ditajai ijunag batsamin aidau: oron, platan, waji pegkeg najanamu akik aidaun, baka aidaun, aatus susajui. Dutikainak nuigtushkam tikich waji aidaun kuashat anentag susajui.
Tuja Apajuí emematku ijuntai jegamkamu Jerusalén aajakua nuwi waji ayaun Nabucodonosor yajuak niina apajuímtai jegamjukbaunum awaya ukukbaunashkam apu Ciro ashí yajuak susauwai.
Tujash tikima nii jukig susachui, kuichki kuitamin Mitrídates aajakua nuna ame susata tima, nii juki ashí dekaapa Judá wegantu aidaunum gobernador Sesbasar aajakua nuna susauwai.
Nunú waji aidauk juju aajaku ainawai: Treinta pinig oro najanamu aidau, mil pinig plata najanamu aidau, veinti nueve kuchii,
treinta taza oro najanamu, cuatrocientos diez taza plata najanamu aidaun aatus susauwai. Tuja nuigtushkam mil tikich waji aidaun susauwai.
Tuja waji orojai najanamu aidauk, platayai waji najanamu aidaujai ashí ijumjamak cinco mil cuatrocientos aajakui. Nunú waji aidaunak Sesbasar tikich judío aidau achija yajuakbau Babilonia nugkanum batsatujai Jerusalén waketuinak ashí yajuakajui.
Israel aents aidauk waketug ditá nugken jegawag maki makichik ditá yaaktajin batsamsau ainawai. Nunik batsamas nantu sieteya nu takau ai, ashí aents aidau Jerusalén ijunjajui.
Nunikagmatai Josué Josadakan uchiji niina kumpaji sacerdote aidaujai, tuja Zorobabel Salatielan uchiji, niina patayi aidaujai aatus ijunag Moisés jintiauwa nunak imatiksag Apajuí emematku kuntin maa patasa ashí apeatnun altaran najanawagtatus nagkamawajui.
Dutikawag nunú nugkanmaya aents aidaun ishamainayatak, yaunchuk altar najanamu tsaikbau aajakua nuwi ekeniag najanawajui. Dutikawag kashikmas, aagkú aatus tuké kuntinu maa nuna nejen ashí apeenak Apajuín emematuidau.
Nuigtushkam numi kanawe tsupija aakmaja batsamsamu aajakua nunú tsawantin jiistamatajum tusa chicham umikbaunak imatiksag jiistamawajui. Nuninak maki makichik tsawantin Apajuí emematkuik imania kuntin maa, nuna neje ashí apeami tibaunak dutiksag apedau.
Dutikaidau asag maki makichik tsawantai apetainak dutiksag apedau. Tuja nantu yama takamunum apetainashkam dutiksag apedau, wagki Tuke Pujuu nunú tsawantin emematjitajum tusa tibaun imatiksag umidau asag. Tuja nuigtushkam aents aidau Tuke Pujuun anentag waji aidaun suwidau.
Apajuí emematku ijuntai jegamtanak eke nagkamtsuk nantu siete Etanim tutai taka makichik tsawan tsawaju ai nagkamas, Apajuí tudaun tsagkugtamjati tusa kuntinun maawag nuna nejen ashí apenak Tuke Pujuun emematuidau.
Nuna dutikawag jega jegamin aidaun, numi dakag takatan yacha aidaujai, kuichkin susajui. Untsu aents tironmaya, sidógnumia aidaujai, setug tsupigbau aidaun Líbano nugkanmayan yajuakag apu Ciro tibaunak imatiksag Jope nugkanum ikaunmawagtin aidaun yutain kuashat, umutai aidaun, nuigtu aceite aidaun kuashat susajui.
Tuja Salatielan uchiji Zorobabel, Josadakan uchiji Josué, dita kumpaji sacerdote aidau, nuigtu Leví wegantu aidau aatus ijunjajui. Nuigtushkam ashí aents achija yajuakbau aidau, Jerusalén wakitki kaunawaju aidaujai ijunjag nunú jega pegkegman jegamkagtatus nagkamawajui. Nunak Jerusalén kauna batsamas jimag mijana nuna achikag, nuigtu jimag nantu takau ai, nagkamawajui. Dutikainak sacerdote aidaun, Leví wegantu aidaujai veinte mijan ajamun nagkaesau aidaun etegkeg atum jega jegabau diistajum tusa tiajui.
Tuja Josuéshkam niina uchiji aidau, niina yachi aidau aatus ijunjauwai. Tuja Cadmielchakam niina uchiji Judá wegantu aajaku aina nujai ijunjauwai. Nunikagmatai ditajai atunikag tikich aents Henadad wegantu aidau, Leví wegantu aajaku aina nujai ijunjag aents aidau nunú jegan jegamiagtai, shiig uminkati tusag diinak yujaidau.
Tuja jegá jegamin aidau Apajuí emematku ijuntai jegamkatatus shugkun ajigkag umikagmatai, David dutikatajum tibaun uminak sacerdote aidau dita nugkutaijin nugkukag iwagmamkag uwija kachujin yajuakag jegantajui. Tuja Leví wegantu Asaf aajakua nuna uchiji wegantu aidaushkam platillo aidaun yajuakag jegantajui, nuna awatuinak Tuke Pujuun emematiagtatus.
Nunik ijunag kantamainai, tikich aidauk: “Tuke Pujuuk dekas pegkejai, nuadui see titajum, niig Israel aents aidaunak tuke aneetnai”, wajaidau. Ashí aents aidauk shiig aneas Tuke Pujuun emematuinak pampaidau, wagki Apajuí emematku ijuntai ataktu jegamdau asamtai.
Nuna jegamainak nagkamiagtai sacerdote aidau, Leví wegantu aidau, nuigtu maki makichik wegantu aidaun apuji múun aidau, yaunchuk yama nagkamchaku jegamkamun wainajaku asag ataktu nagkamawag jegamiagtai, shiig aneenak senchi jiika buutuidau. Nuninai tikich aidaushkam shiig aneenak untsumaidau.
Imatuidau asamtai shiig anenakuash imatuina, atsa wake besemag dekapenakuash imatuina duka shiig dekamainchau aajakui. Nunú imati pampainamuk shiig atushat antugajakui.
Tuja chicham uminkatin agagbau aidau ijumtai Babilonia nugkanum awa nunú egaktajum tusa apu Darío inamjauwai.
Tusa tiajam egá yujakma Media nugkanum yaakat Ecbataná aajakua nuwi apu pujusa inamtain makichik papii dupajam patatun wainkajui. Nunú papiinum aatus agagbau aajakui:
“Ciro apu adaikam makichik mijan takak pujus juna aatus agajui: ‘Tuja Apajuí emematku ijuntai jegamkamun pachis aatus agagbau aajakui: Jerusalégnum jega jegamtanak nagkamatnume, dutika ataktu jegamkatnume, nuwi kuntinun maa apenak Apajuín emematiagtin asag. Nunú jega yakintig veintisiete dekapamu atatui, tuja wegkantishkam veintisiete dekapamu atatui.
Tuja nunú jega jegamkatasa aepkamu aidaunum nuwi nagkama kampatuma imania kaya múun aidau ekenja iwakbau atatui. Nunú maki makichik ekenjamu aidaunum numi yama dakagbau anujamu atatui. Tuja nuna akikenak kuichik apu aidau takasagtin tibauwa nuna jukiag akikmakagtatui.
Tuja waji orojai najanamu aidau, jiju platayai najanamu aidaun aatus apu Nabucodonosor jega Apajuí emematku ijuntainmayan yajuak Babilonia nugkanum ikaunmauwa duka Jerusalén awakjamu atatui. Dutika Apajuí emematku ijuntai jegamkamua nuwi utsaamu atatui, wagki nuwiya yajuakbau asamtai’ ”, tuu agagbau aajakui.
judío apuji aidau dita atuwe aidaujai jega Apajuí emematku ijuntai tsaikbau aajakua nuna ataktu jegamkatnume.
Tuja Apajuí emematku ijuntain dita jegamkatnume tusan yayaakun wishakam juna tajai: Namak Eufratesa yantamen etsa akaetaiya nuni aents nugka yaignum batsamin aidau apu takastinun kuichkin akikmaina duka jega jegamku takamunum akikmaktin ashí wayati, nunú dutikachmak wamak jega jegamain tsawan nagkaemaki.
Tuja sacerdote Jerusalégnumia aidau wajinak atsumiajat nuna sumainakuig, makichkish utugchat apujtutsuk, kashi kashinig sutajum: toro tsakat aidaun, uwig aishmag aidaun atsumainakuish, nuniashkush uwig tsakat aidaun maawag nuna nejen ashí apenak Apajuí ememattinun atsumainakuish susatajum. Tuja trigonakesh, weenakesh, vinonakesh aceitenakesh,
apenak Apajuín shiig anemtiksatatus atsumainakuish susatajum. Nuna dutikainak mina pujutjun, mina uchig aidaun pujutjijai pachisag Apajuín ausatnume.
¡Tuja makichik apukesh, nuniachkush aents nugka muunnumia aidaukesh Apajuí emematku ijuntai jegabaunum utugchatan apujunak Apajuí nii pujustinjin Jerusalégkan etegkauwa nunú ijinati! Wi junak apu Daríon tajai. ¡Juju wajintu agagbauwaita duka imanisag uminkati!” tusa agajui.
Aatus apu chichaman umiku asamtai, nunú nugkanum batsamin aidaun apuji aidau Tatenai, Setar-boznai aatus, tikich apu dita kumpaji aidaujai papii agagbaunak imatiksag betek umikajui.
Nuadui Apajuí chichamen etsejin profeta Hageo, Idó uchiji Zacarías aajakua nujai Apajuí emematku ijuntai jegamnaktinun pachis emtika etsegkamunak imatiksag apu takata chichamjin Judío aidau atak nagkamawag takasajui. Dutikainak Israel aents aidau Apajuíji jega dutik jegamnakti tibaunak imatiksag jegamak umikajui. Tuja Persian apuji aidau: apu Ciro, apu Darío, apu Artajerjes aatus, tibaunashkam betek umikajui.
Nunú jeganak Darío apu wajas seis mijan inamai, nantu Adar taka kampatum tsawan tsawaju ai, ashí jegamak ashimkajui.
Dutika ashimkagmatai Israel aents aidau, sacerdote aidau, Leví wegantu aidau, nuigtu aents achija yajuakbau waketjau aidau aatus ijunag, shiig aneenak jiistamawajui.
Nunú tsawantin Apajuí emematku ijuntai jegamnak ashimnaku asamtai, cien toro tsakat aidaun, doscientos uwig aishmag aidaun, cuatrocientos uwig tsakat aidaun maawag Apajuín emematuinak apeawajui. Nuigtushkam Jacopa uchiji doce aajakua dutiksag ashí Israel aents aidau tudauji tsagkugnagtinme tusag doce chivon achikag maawag nuna nejen ujumak jukiag apeawajui.
Nuna dutikawag Moisés agajua nuna uminak sacerdote aidaush wajina takastinuk aajabi, nuna mamiktujajui. Tuja Apajuí emematku Jerusalén ijunbaunmash Leví wegantu aidaush wajina dutikatnuk aajabi nunashkam dutiksag mamiktujajui.
Tuja nuigtushkam achija yajuakbau waketug kaunau aidau tsawan catorcetin mijan nagkamnamu yama nagkamchak nantu takau ai, Pascuan jiistamawajui.
Sacerdote aidau, Leví wegantu aidaujai, atumi tudaujum aidau dutik iwagmamkatajum, tusa tibaun uminak iwagmamkau ainawai. Nunikag ashí aents achija yajuakbau aidau, dita kumpaji tikich sacerdote aidaun, tuja ditanu aidau aatus tsagkugnajagtinun nunú tsawan Pascuatin kuntinun maa apeawajui.
Nunú kuntin Pascuatin maamu aidau nejenak ashí Israel aents achija yajuakbau waketug kaunau aidau, nuigtu tikich aents aidau, aents pegkegchaun takau aina nuna wekaetutsuk, Israel aents aidaujai betek Tuke Pujuun ememattag tuidaujai ijunag yuwawajui.
Tuja pag levadurajai pachimtsuk inajuamu yutai tsawan jegau asamtai, nuigtushkam Apajuí ditan ataktu yayaak Persia nugkan apuji, Apajuí emematku ijuntai jegabaunum yaigtinme tibau asa, yaigkam jegan jegamak ashimkaju asag, shiig aneenak siete tsawantai jiistamawajui.
Persia nugka apuji Artajerjes pujujakua nunú tsawantin Seraíasa uchiji Esdras daagtin pujujakui. Tuja Seraíasa patayi aidauk juju aajaku ainawai: Asarias, Hilquías
Salum, Sadoc, Ahitub,
Amarías, Azarías, Meraiot,
Seraías, Uzí, Buquí,
Abisúa, Finees, Eleazar aatus. Tuja Aarón yama nagkamchak sacerdote aajakua nunashkam shiig patayi aajakui.
Apajuí Moisésan chicham umiktinun susauwa nuna Esdrasak yacha aajakui. Tuja niinak Tuke Pujuu niina Apajuíjiya nunú yaijakui. Nuadui apu Artajerjes Esdras sumamunak ashí susauwai. Dutikam Babilonia nugkanum pujau,
apu Artajerjes inabaujin siete mijan ejeyu ai, Israel aents aidaujai, sacerdote aidaujai, Leví wegantu aidau, kantamtan yacha aidau, Apajuí emematku ijuntai jegamkamun waitijin kuitamin aidau, nuigtu aents nunú jeganum takau aidau aatus ijunag Jerusalén wakitkiajui.
Nunik mijan sietetin nantu cinco takau ai, Jerusalén jegauwai.
Babilonia nugkanum batsatu waketjauwa nunak mijan nagkamnamu, yama nagkamchak nantu taka makichik tsawan tsawaju ai, nunú tsawantin jiinki, nantu cinco taka makichik tsawan tsawaju ai, Apajuí wait anenkagtina nunú kuitamsam Jerusalén jegauwai.
Esdrasak Tuke Pujuu chichame umiktin agagbauwa nuna wisha shiig unuimajan umiakun Israel aents aidaun jintintuatjai, dutika ai ditashkam nuna umiktinme tusa puyatjujakui.
Apu Artajerjes papiin agag sacerdote Esdras jintinkagtin chicham umiktin agagbaun yacha aajakua nuna susauwa duka juju aajakui:
“Apu Artajerjes, sacerdote Esdrasan Apajuí nayaimpinum pujuuwa nuna chichame agagbaun yacha, jintinkagtina nuna kumpamak, aatus tawai:
Ashí Israel aents aidau mina nugkajui batsata nunú Jerusalén amejai wetag tuidauk wetinme. Tuja Leví wegantu aidaush, sacerdote aidaushkam wetag tuinakug wetinme.
Wi mina aentsug chichagkagtin siete aina nujai, chichama umikan Judá nugken aents batsata dusha, tuja Jerusalén batsata dusha chicham umiktin agagbaun Apajuí atumin amasua nunash betekash umiina nunú dekata tusan amina awemajame.
Tuja apu niina aentsji chichagkagtin aidaujai anentaimas, Israel aents aidaun ememattai Apajuí Jerusalén puja nunú iish susami tusag, platan, oron amasagtata nunú jukim wetá.
Tuja plata aidau, oro aidau Babilonia nugkanum yaakat ayá nuwiya ikamkugmek ashí jukitajum. Nuigtushkam tikich aents aidau, sacerdote aidau, diták anentaimas Apajuí emematku ijuntai jegamkamu Jerusalén awa nuwi takastinun amainakuig ashí yajuakta.
Dutika yajuakam nunú kuichkia duwi toro tsakat aidau, uwig aishmag tsakat, uwig múun aidaujai, nuigtu ajak juukbau aidau, vino aina nujai ijumjam sumakta. Dutikam nunú Apajuí emematku ijuntainum altar awa nuwi apeakjum atumi Apajuíjum Jerusalén puja nunú emematminjum.
Tuja oro, plata aina nunú ampinkuig, amina kumpajum aidaujai chichasam Apajuí wakegamush tukita nunú dutikatajum.
Untsu amina Apajuíjum emematku ijuntainum waya, nii emematku takastin aidaun amasag duka, Apajuí Jerusalén pujuuwa nunú susattame.
Tuja nunú jeganum takastinush waji atsumtatme nuniakmek apu aidau takastin ijumjamu aina nuwiya jukita.
Apajuí nayaimpinum pujuuwa nuna chichame umiktin agagbauwa nuna yacha, sacerdote Esdras sumamuk makichkish intimjuttsuk ashí susatajum, tusan wi apu Artajerjesan aents kuichki kuitamin aidau namak eufratesnum etsa akaetaiya nuni batsatutigminak ashí tajime.
Tuja duka juju aidau susattagme: Tres mil trescientos kilo plata, veintidos mil litro trigo, dos mil doscientos litro vino, dos mil doscientos litro aceite, tuja weenash wajupak atsumit duka imatiksagmek susattagme.
Apajuí nayaimpinum pujuuwa nunú niina jenia atinun sumakuig duka wamak ashí sunastatui, wagki nunú umiatsjinig, Apajuín suwimkega nunú apu uchijin, tuja niina inamtaiji nugka múunta nuwi suwimak iyanjamain asamtai.
Nuigtushkam juju dekatajum: Sacerdote aidauk, Leví wegantu aidauk, kantamtam yacha aidauk, jega Apajuí emematku ijuntain kuitamin aidauk, tuja nunú jeganum takau aidauk, nuniachkush tikich aentskesh nunú jeganum takau aidaushkam, apu kuichkiji atin akikmaktajum tusa waitkamuk makichkish atsuttawai.
Untsu Esdrasah, aminak Apajuí shiig anentaimsa takatan amasua duwi shiig anentaimsam, apu chichama epegkin aidau, nuigtu nugka yaig aidaun apuji gobernador aidaujai adaijata. Dutikawamin dita utugchat ataish epegkeatnume. Nunú aidau ashí tikich nugka yaig aidau namak eufratesnum etsa akaetaiya nuni ayá nuwish, amina Apajuígmin chichame umiktin agagbauwa nunash betekash umikajat nuna diistinme. Untsu nunú chichaman dekachu aina duka ame jintintuata.
Aatus apu papiin agag umikmatai, Esdras Apajuín aujak: “¡Tuke Pujuu iina muunji aajaku aina nuna Apajuíji emematiagmi! ¡Nunuwai dekas pegkejam wait anenkagtinuk, wagki nii apu Artajerjesa anentain antintuk, Apajuí emematku ijuntai Jerusalégnum awa nuna eme anentus diisti tumamtikiu asamtai!
Tuja minashkam nii yaintsamtai, apu niina aentsji chichagkagtin aidaujai, nuigtu tikich aents aidau apu inamtaijin takau eme anentsa diitai aina dushakam ashí wait anenjujaje. Nuadui dita yaintsagmatai, Israel aents eme anentsa diitai aidaun wijai Jerusalén waketjatnume tusan ijumjajai”, tiuwai.
Witjai Nehemías Acalíasan uchiji. Jujuwai mina pachitus augmatbau. Artajerjes apu wajas inabaujin veinte mijan ejeyi, nuigtu nantu Quislev achika takak pujujakua, nunú tsawantin wi yaakat Susanum apu pujusa inamtaijin pujuyajai.
Nuwi pujai mina yatsug Hananí tikich aidaujai Judá wegantu aidau nugken batsatu miniyanme. Nunik minidaun wainkan iniakun: “Jerusalégnumia judío aents aidau shiwag amuam, achipag yajupakainum tusag pisaju aina dusha ¿wajukau ainawa?” tusan iniasabiajai.
Tusa iniai dita aijuinak: “Shiwag aidau tikichin achija yajumiagtai pisaju aina duka, waketug Jerusalén kauna batsamas waituinak, tikich aents aidau dushikiam batsatui. Tuja Jerusalén peejamu aya nunashkam shiwag aidau tsaikajui. Waitijinashkam jiiyai apeawajui”, tusa ujatkajabi.
Nuna antukan buutiajai. Nuniakun wake besemag dekapeakun, ujumak tsawantai yujumka ijagma pujusan Apajuí nayaimpinmayan augkun,
aatsan tiabiajai: “¡Tuke Pujuu, Apajuí nayaimpinum pujuuwah, Apajuí múun senchigtinuh, amek ame anagkagtuamuk tuke uminaitme! ¡Tuja amina anempainak chichamjumin betek umidauk kajimatkimek idaichauwaitme!
Nuadui wi amina aentsjum aidaun anentaimtusan tsawaish kashish tuke amina augjam nunú yamai antugtukta. ¡Israel aents aidauti amina chichamjum umitsuk, pegkegchau takamsag nunak dekaskeap nunikji tajai! ¡Mina muuntug aidau pegkegchaun takamsau aina nunak wishakam pegkegchaun takamsajai!
Ame diismak shiig pegkegchau takaku batsamsaji. Amina inakem Moisés chicham umiktin susauwaitam duka iik umikchaji.
Amina inakem Moisés chichagkum: ‘¡Mina chichamjun umigtutsuk pegkegchaun takainakuig, dapampaakan tikich nugkanum yujas waittsatnume tusan ishiaktinaitjai!’ tiuwaitme.
Tujash dutika utsajatkamin yujasa, ataktu aminí mininaku chichamjum umiajinig, atushat nugka nagkatkamunum batsatjinish, ataktu awagkagtukim, ame nugka etegkam juwi emematjitin atinme tibaunum ikaunmatnaitjime tiuwaitam nunú adeagta.
“Ii aidautik amina inakem ainaji. Amina aentsjum aidau Egipto nugkanum waitkam batsatu amina senchigmijai jiija agkanmitkauwaitam nunú ainaji.
¡Tuke Pujuuwah, wait aneasam wi tajam nunú antugtukta! ¡Tuja amina inakem aidau segapaina dushakam antugkata! Ii wakegamua duka ima ame ememattag tabauwa nunuwai. ¡Tuke Pujuuwah, wait aneasam minash atutkata, apu shiig aneas wi tabaun antugtuk yainkati tusan segajame!” tiabiajai. Tuja nunú tsawantinig wika apu Artajerjes uwagtinun shikikan su ayajai.
Artajerjes apu wajasa inabaujin veinte mijan ejeyu ai, nantu Nisán taka makichik tsawan tsawaju ai, apu uwagtinun vino najanamun suwakun wake besemag wekaebaun apu waitkabi.
Nunik chichagtak: “Wake beseka wekagu diyagme ¿wagka aniame? ¡Jachu diyagme, utugchatas ajutjamatai!” tujutiabi. Tujutkui shiig senchi ishamkabiajai,
nuniakun: “¡Apuh, kuashat tsawan iwaku pujusam inamjata! ¿Wagkanuk wake besemag wekaechatja, yaakat mina apag mina dukugjai ukusbau aina nunú tsaikbau, tuja nuna waitijishkam apeka utsagbau aish?” tiabiajai.
Nunikan apu ayaakun: “Apuh, ame diisam pegkejaitkuig, tuja ame mina wait anenjakmek, Judá nugken yaakat awa nuwi mina apag dukugjai ukusbauwa nuwi awetiti tajame. ¡Nuwi jegaan nunú yaakat tsaikbauwa nuna iwajatjai!” tiabiajai.
Tusa tai apu niina nuwe eketbaunum nuna yantamen eketu chichagtak: “¿Wemesh wajupa tsawanta megkaemainaitme? Nunikmesh ¿wajutiya waketmainaitme?” tujutiabi. Tujutkui tsawantan mamiktuawamiajai. Tusa ti ai ayu tujutiabi.
Tujutmatai nuigtushkam segaakun: “Ame dutikmainaitkumek, aents aidau namak Eufratesa yantamen etsa akaetaiya nuni batsamna nuna apuji aidau papii agatjata, wi nuni nagkaemai utugchatan apujtugsainum. Nuna jukin agkan Judá nugkanum jegatjai.
Tuja Asaf, amina aentsjum ikama kuitamin puja nunú numi aidaun sujusti. Nuna jukin Apajuí emematku ijuntai jegamkamua nuwi jegantatak kumpin jiikbau awa nuna iwajatjai, dutikakun yaaktan peejatjai. Dutikakun wi pujustinnashkam iwajatjai”, tusan nunashkam segabiajai. Tusa ti ai ayu tujutiabi, wagki Apajuí mina yaintu asamtai.
Tujutmatai jiinkin namak eufratesnum etsa akaetaiya nuni apu aidau batsatbaunum jegaan apu papii agagbau takakbaujun susabiajai. Tujash apuk ima papiinakek sujuschabi, mina uyuntusagtinnash aents caballonum maanitan yacha aidaun suntaja apuji aidaujai sujusabi.
Nuna dekawag Horón aents Sambalat, Tobías apu atuwe amonita aents aajakua nujai senchi kajekajui, wagki makichik aentskesh Israel aents aidaunak yaigchatnume tuidau asag.
Ima imaniakuan Jerusalén jegawabiajai, nunika jegan kampatum tsawan pujusan,
ujumak aentsu yajuakan dita uyuntusagmatai kashi nantakin wegabiajai, tujash Apajuí mina Jerusalén iwajata tusa tujutbaunak makichkish etsegkachabiajai. Wika burronum entsamkan weyajai, nuniai tikich aidauk dawé shimuyanume.
Nunú kashia duwi yaakta waitiji Valle tutaya nunú jiinkin, yumi pukunin daaji Pagki tutaya aajan, tikich waiti Tsuwat utsautai tutaya nuni wegabiajai. Nunika jegantan Jerusalén peejamu tsaikbau aidaun, waiti apekbau aidaun, wekaetusan ashí diisabiajai.
Nuna diisa ukuakun waiti Entsa pukuni jiinin tutainum wegabiajai. Tuja nuwi juwakin Apu maatai yumi aimkamu aajakunum jegantabiajai. Tujash burro wi entsamka wekaebau nuwi nagkaemamainchau ayi.
Tuja eke suwe aig entsa aintin wakabiajai. Nunikan yaakat peejamu aajakun ashí diisan ukuakun, yama nagkamchaku jiinkimunak nunisnuk wakitkiabiajai.
Tuja apu aidauk wi webaugnak dekachaju ainawai, nuigtushkam wajina dutikaknuk wekaeyaja nunakesh dekachaju aajabi. Nunika wekaekunush judío aents sacerdote aidaunash, apu aidaunash, apu yain aidaunash tuja tikich aents takata yaimkagtin aidaunakesh makichkish ujakchabiajai.
Nuadui dita chichagkun: “Ii aidauti shiig utugchatnum batsatag duka atumek dekagme, Jerusalégkak tsaikam, waitiji aidaush apegkam awai. Nuadui wijai atuniktajum, ¡nunikagmin ijunja Jerusalén peejamu tsaikbauwa nunú ataktu peeja iwajami! ¡Dutika iwajau asa dushikiam batsatag duka dutikamak achattaji!” tiabiajai.
Nuna tusan Apajuí mina wait anenjug yainkamun, nuigtu apu tujutbaunashkam ditan ujakabiajai. Dutika ai dita aimainak: “¡Ayu, takasagmi!” tusag shiig aneasag pempeentunikiag, dekas takasagmi tudayajabi.
Nuna antukag Sambalat, Tobías, Guésem árabe aents aatus dushiktamainak aatus tujabianume: “¿Waji aikash batsamtagme atumesh? ¿Apu intimjuki atumek takakjumek aniajum?” tusa tujabianume.
Tusa tujamainakui wi ditan ayaakun: “¡Apajuí nayaimpinmayaya nunú yaimpasmatai, niina inake aidautik juju tsaikbau aina duka ashí iwaja ashimkattaji! ¡Tuja atumek makichkish juka diimainchau ainagme, nuigtush Jerusalén pachisjumek makichkish chichamaitsugme, dekachu asajum!” tiabiajai.
Yaakat peejami tusa nagkama takajin, Sambalat dekaa senchi kajekui.
Nunik niina kumpaji aidau emtin, tuja suntag samarianmaya aidau emtinchakam dushikis Nehemíasan chichajak: “¿Au nujantai jinattak yuja aniaush wajukatasaya anísh yujawa? ¿Yaunchuk Apajuí emematuinak kuntinu maa apeyanum dutikatajum yamaish tujamchajaintash tusa aní yujatsuak? ¿Atsa nuniachkush makichik tsawantai takat ashimkami tuinatsuash? ¿Atsa nuniachkush kaya esaku tuwasua wegaka nuwiya yamajam kaya jiigmi tusag aní yuja?” tau.
Tusa tuinakui wi Apajuín segaakun: “¡Iina Apajuíjiyah, iina dushiktamaina nunú antukta! ¡Iina kajegtamainak dushiktamaina duka ditaig pempenkita, dutikawamin dita shiwaaji aidau depetuk achija tikich nugkanum yajuaktinme!
¡Dita pegkegchaujiya duka makichkish tsagkujaipa, tuja dita tudaujishkam esakatjaipa, wagki amina aentsjum aidau yaaktan ataktu peegtatman dushikina nuadui!” tiabiajai.
Jerusalén peejamu yumpuagbau aidauk peeja ashí apaka emajin, Sambalat, Tobías, árabe aents aidau, Amón aents aidau, ashdodnumia aidau aatus nuna dekawag shiig senchi kajekajabi.
Nunikag Jerusalégkan peegkeg emaina nunú tsaigkami, dutika awake anentaimtikjami tusag ijunag chichama umikajabi.
Tusa tuinakui iina Apajuíjin ausabiajai, dutika idaikun jetepainakui ayamjumakmi tusan, aents jintan tsawai kashijai niimsatin aidaun etegjan batsakabiaji.
Untsu Judá wegantu aidau chichainak: “¡Aents kijinu yanau aina duka yaakat peejamu aidau tsaikbau tuwasua wegaka nuna diisag mijamainawai, nuadui kakajus ataktu peejaik ashimaitsuji!” tuyanume.
Iina shiwaaji aidau anentaimsajag, eke dekainatsaig utua ijinami, dutika ajin takata emaina nunú idaimitkasagmi tusas anentaimianumtai.
Tujash tikich judío aidau shiwag batsatbaunum ijus batsatu kaunawag ujapainak: “¡Au aents aina nunú ashí yantamnum kautjamkag jetepakagtatui!” tusag kuashta ujapayanume.
Tusa tai ishamainakui, wi wajantan aents eme anentsa diitai aidaun, apu aidaun, nuigtu ashí tikich aidaujai ijumjan chichagkun: “¡Ishamkaigpa, Apajuí senchigtina nunuwai dekas ishamainuk! ¡Ishamtsuk dekas atum wegantu múun aidau, dita uchiji aidau, nawanji aidau, nuwe aidau, dita jee aidau ayamjakjum maaniatajum!” tusan tiabiajai.
Nuna iina shiwaaji aidau dekawag, dekas Apajuíyap ditanak yayawa, dutikamu asampap ii chicham umiamun dekagtamawaje tiajui. Tusa tiag wajantagmatai, yaakat peeja emamu idaisauti ataktu nagkama takayaji.
Nuadui nagkamas mina aentsug aidauk jimaituk takatan takainai, tikich aidauk puyajan, nagkin, ejamatai tantag aidaun, akentai aidaun, nuigtu maaniaku nugkutai jiju najanamu aidaun aatus yajuakag uminas batsamianume. Tuja apu aidauk Judá wegantu aidau
yaaktan peegkedaun yaiyanume. Tuja yaakat peejatnun chimpia juki ejegaidaush, yanakiag ejegaidaujai nagkamas ashí takainak yujayanume. Imanidau asag juinia uwejen takainak, tikich uwejen maanitai aidaun takaku aajabi.
Ashí aents nuwi takaidauk maki makichik dita puyagjin akachumau aajabi. Untsu mina yantamjui uwija kachujin umpuagtin wekaeyi.
Tuja aents eme anentsa diitai aidaun, apu aidaun, ashí tikich aents aidaujai chichajuinakun: “Takatak shiig múuntai, iman asa ashimainuk kuashat awai, nuigtushkam maki makichik akanjamu aidauti atushat kanaja yujasa takainaji,
nuadui iina shiwaaji aidau jetepagtaik, uwija kachuji shinuktatui. ¡Nunú antakjumek tupikaki, kaunajum yaijatkatajum! ¡Apajuí iina ayamjutpak, iina shiwaajijaig nii maaniattawai!” tiabiajai.
Tuja ii jimaituk kanakuti kashi kashinig takainaku, kashikmas nagkamsa tuke etsa akapayaji, imaniajin tikich jimaituk kanaku aidau nagki takus shiwag minaun wainkatatus niimak ijunmayi.
Tuja nuigtushkam nunú tsawantin aents aidaun chichagkun: “Atum takagmin yaimpau aina nujai ashí Jerusalén utsanatajum, nunikjum kashi jinta diistajum, nuniakjum tsawai takastajum”, tiabiajai.
Nuigtush wika, mina pataag aidaujai, mina yaintin aidaujai, mina uyuntin aidaujai, tuja tikich aents jinta niimin aidaujai jáanch nugkuagbauk nunisaik makichkish yapagmamtsuk, nagki takusa jinta niimku ijuniaji.
Nunikmatai ashí aents aidauk Jerusalégnum waitin daaji Yumi tutai aajakua nujai niinis ekemsa, ayamtai umikbau plaza tutai aajakua nuwi ijunjajui. Nunik ijunag Esdrasan chichajuinak: Tuke Pujuu chichame umiktinun Moisés agag Israel aidaun susauwa nunú jukim itanta tusa tiajui.
Tusa tima sacerdote Esdras chicham umiktin agagbaun juki aents aishmag aidau, nuwa aidau, nuigtu ashí uchi anentaimjau aidau aatus tuwakbaunum ejentauwai. Nunak nantu sieteya nunú taka makichik tsawan tsawaju ai dutikauwai.
Dutika ejegan, kashikmas nagkamas aents tuwaka aunum nuna emtin wajas, au augkawa etsan tajipiuwai. Nuna augtai ashí aents aidauk jasa ijunas puyatjus antu ijunu.
Esdrasak aents tuwaka ijunbaunum nuna emtin numi yakí papamunum wajau. Tuja niina untsujiya nuni Matatías, Sema, Anías, Urías, Hilquías, Maaseías aatus ditashkam ijunu. Nuninai untsu menajinini Pedaías, Misael, Malquías, Hasum, Hasbadana, Zacarías, Mesulam aatus dushakam ijunu.
Nuwi Esdras waka wajau asamtai, ashí aents aidauk wainaidau, nuniamunum chicham umiktin agagbaun juki ausatatus ujatai, ashí aents aidauk wajainiajui.
Nunikagmatai Esdras Tuke Pujuu ashí senchigtinun emematiuwai. Nunitai ashí aents aidauk uweje takuiniag aimainak: “¡Aatus ati, aatus ati!” tiajui. Nuna tusag tikishmag pujusag tsuntsumawag nijayin nugka antig pujusag Tuke Pujuun emematiajui.
Tuja Leví wegantu aidau: Josué, Baní, Serebías, Jami, Acub, Sabtai, Hodías, Maaseías, Quelitá, Azarías, Jozabad, Hanán, Pelaías aatus nunú chicham umiktin agagbauwa dusha wajina takug tawa nuna aents aidaun shiig ujaidau. Tuja aents aidauk dita wajamunmak nuwig jasa ijunu.
Nunik ijunai chicham umiktin agagbaun senchi jiikag aujuinak, shiig paan antuktinme tuidau asag: Junak taku tawai tusag dita chichamen ujaidau.
Nuna aujiagtai antuinak, ashí aents aidauk buutuidau. Nuniagtai gobernador Nehemías, sacerdote Esdras, nuigtu Leví wegantu aidau aatus aents aidaun ujainau asag ditan chichajuinak: “¡Wake besemjak anentaimigpa, tuja buuttash buutigpa!” tiajui. Nunak tiajui, wagki nunú tsawanta duka Apajuí emematmi tusa etegkamu asamtai.
Tuja nuigtu Esdras ditan chichajak: “¡Jemin wejum yujumak shiig yuwajum, umutai vino yumimitu uwagtajum, nuniakjum juju tsawanta duka Apajuí emematku ijuntai asamtai, yumain umikbau atsujaidaujai ajamdaisatajum! ¡Wainka wake besemag anentaimigpajum, Tuke Pujuu dakunkutan ama nunú iinak ichichtamu asamtai, shiig aneasjum jiistamatajum!” tiuwai.
Tuja Leví wegantu aidaushkam ashí aents aidaun anentain ichichtuinak: “¡Buuttsuk itatkatajum, juju tsawanta duka pegkejam Apajuí tsawanji asamtai, uyumaku wake besemag dakapeamuk atsumainai!” tuidau.
Tusa nunú chicham jintintuam shiig antukaju asag, ashí aents aidauk yujumkan yuwinak, umutain umuinak tikichdau yumain umikbau atsujaidaujaish ajamdaisata tusag shiig aneas shiyakajui.
Nuna inagnakag kashinia duwi maki makichik wegantu aidaun apuji aidau, sacerdote aidau, Leví wegantu aidau aatus ashí Esdrasjai ijunjajui, chicham umiktin agagbauwa dusha wajina takug tawa tusa aujus diinak.
Dutika auju batsamtukma Tuke Pujuu Moisésan jintintak, Israel aents aidau numi kanawe aakmajag batsamsajua nunú tsawantin nuna anentaimtusag, numi kanawen aakmag batsamas Apajuín emematuinak jiistamatnume, tusam ujakta tibau agagbaun wainkajui.
Nunikag ashí yaakat aidaunum, tuja Jerusalégnumshakam, ashí aents aidau, mujá shiyakag olivo kanawe aidaun, arraya duke aidaun, palmera duke aidaun, nuniachkush tikich numi kuashat dukentin kadaukdauju aidaun egaktinme, Apajuí chichame umiktin agagbaunum tawa dutiksaik aakmagtinun, tusa tibau antuekauwai.
Nuna antukag aents aidauk dita jeen yaki aakmaktinun, tuja jega agaaji aidaunum aakmakagtinun, nuigtushkam jega pegkejam Apajuí emematku ijuntai jegamkamunum waitijin jegantatak agkaju ayatak shugku ajigbauwa nuwi aakmaktinun, tuja waitin daaji Yumi tutaya nuwi plaza awa nujai niniaku aakmaktinun, nuigtu tikich waitin daaji Efraín tutainum plaza awa nuwi aatus aakmajagtinun numi kanawen tsupig ikaunmawajui.
Ashí aents achijam yajuakbau aidau waketjau aidauk betek aakmajajui, dutikawag nuwi utsanawajui. Nunak aents Nun daagtin aajakua nuna uchiji Josué pujusmatai dutikau aina duwi nagkamas, dutiktsuk idaisamun imapam nunú tsawantin dutikawajui. Nuadui shiig aneaku dakujamu asauwai.
Tuja nunak siete tsawantai jiistamawajui, nuninak yama nagkamchak tsawan tsawagbaunum nagkamas chicham umiktin agagbaun Esdras kashi kashinig au augkawa jiista amuebaunum inagnakui. Nuna inagnak tsawan ochoa duwi ijunjajui, nunikag nunú tsawantinish wajinak dutiknush aajabi nuna betek umikajui.
Nantu sieteya nunú takau ai, tsawan veinticuatrotin Israel aents aidau yujumka yutsuk batsamas Apajuín ausagtatus ijunjajui. Nuninak jáanch pegkegchaun nugkujag, buuken nugka yukukuntun yukumajag,
aents tikich nugkanmaya dita wegantuchu aidau ijunbaun ukukiag, ditash kanakag ijunas dita pegkegchau takamsamu aidaun, dita muunji aajaku aidau pegkegchau takamsau aidaujai ashí etsegtumakajui.
Tuja nunisag ijunaig chicham umiktin agagbaun Tuke Pujuu dita Apajuíji ditan susauwa nuna kampatum horayai ausajui. Tuja tikich kampatum horaya duwi dita pegkegchau takamsamu aidaujin etsegtumakajui. Nunikag nuadui Tuke Pujuu dita Apajuíjin emematiajui.
Nuna inagnakag, Leví wegantu aidau: Josué, Binuy, Cadmiel, Sebanías, Binuí, Serebías, Baní, Quenaní aatus numi yakí papamunum wakajui. Nunikag nuwi ijunas senchi untsumak, Tuke Pujuu dita Apajuíjin ausajui.
Dutikawag Leví wegantu aidau: Josué, Cadmiel, Binuy, Hasabnías, Serebías, Hodías, Sebanías, Petahías aatus aidau chichainak: “¡Wajaitajum, nunika ijuntsajum Apajuí Tuke Pujuuwa nunú yamaish ajumaish tuke ememattajum! ¡Apajuí daaji dekas tikich aidaun nagkaesau ima pegkegma nunú kantamjakjum shiig ememattajum!” tiajui.
Tusa tiagmatai Esdras chichaak: “Tuke Pujuuwah, tikich apajuí amejai betekak makichkish atsawai, ima ameketme Tuke Pujuumek. Ame nayaimpik najanauwaitme, tuja nuna nagkaiki awa dushakam ame najanauwaitme, dutikam ashí yaya aidaushkam najankauwaitme. Nugkashkam, tuja nugkanum ayá dushakam ashí ame najanauwaitme. Tuja nayants aidaushkam najanam nuwi ayá dushakam najankauwaitme. Ashí waji aina duka ame pujutak suwame. Nuadui yaya nayaimpinum ayá duka amina emematjamainawai.
Tuke Pujuuwah, ame Abram etegkauwaitme. Dutikau asam caldeo aents aidau yaaktaji Ur aajakua nuwi pujau, ame jiikim niina daaji yapagtuam Abraham adaikauwaitme.
Dutikam ima aminig kajinas anentaimu wainu asam, niijai ame chicham umiakum: Canaágnumia aents aidaun nugke, hitita aents aidaun nugke, amorreo aents aidaun nugke, ferezeo aents aidaun nugke, Jebús aents aidaun nugke, gergeseo aents aidaun nugke aatus aina nuna ame wegantu aidaun susatnaitjai tusam, anagkuawaitam duka betek umikuitme.
Iina muunji aajaku aidau Egipto nugkanum batsamas waitujaku aina duka amek wainkauwaitme. Tuja nayants kapantu tutainum jegawag buutuidaush ame antugkauwaitme.
Nuadui faraón ashí niina inake aidaujai, tuja nunú nugkanmaya aidau ashí suwimak suwakum ishamain wainchatai aidau iwainajuitme, wagki Israel aents aidaun shiig pegkegchaunum waitkaidau asagmatai. Dutikau asam yamaik ameketme dekas pegkegnum augmattaimek.
Ditash wainainai nayants jimaituk akanka buku awajsabiume. Dutikamunum katiajajui. Untsu shiwag aidau ditan pataetukajua duka nayantsa ejapeen dekas shiig kunajin kayajai betek aepá emegkagmayume.
Dutika ayamjukam tsawai shimakui, yujagkim emtika awantamin, nuna diisag shimuyanume, untsu kashi jii kegau emtika awantamin jintan tsaaptin emamtai, shiig shimuyanume.
Tuja tikich tsawantin muja Sinaínum akaikiuwaitme. Tuja nayaimpinum pujusam ditajai chichasuitme. Nuwi susauwaitme chicham umiktin shiig pegkeg aidau agagbau.
Tuja tsawan ayamtai ame etegkauwaitam nunú jegakuig, nunú tuké dutikin atajum tusam jintintuawaitme. Tuja chicham dekaskenum umiktin agagbau Moisés susauwaitme, nuna umiktinme tusam.
Tuja nuigtushkam dita yapajainak waituinakuish, nayaimpinmaya pag susauwaitme, nuna yuwawag ichichmamjatnume tusam. Tuja kitamainakuish uwagtinme tusam, kayanmaya yumi susauwaitme. Nuigtushkam nugkan amastinaitjime tusam anagkuawaitam nunú jukitajum tiuwaitme.
Tujash iina muunji aajaku aina duka emebau, antakchau wajasu aajaku ainawai. Nuadui amina chichamem umiktin agagbaunash umikchau ainawai.
Nunidau asag amina chichamjum umitan dakitjag, ame dita yayaakum wainchatai ishamain aidau iwainajuitam nunashkam kajimatkiajui. Nunidau asag amina chichama intimjutpakiag, tikich apun adaikajabi ataktu Egipto nugkanum awagtamki waitkam batsabiag nuwig ejetamatnume tusag. Tujash amek tsagkugkagtin, anejatin, wait anenkagtin, nuigtush kakajus kajechuitam duwi kajimatkimek idaisachuitme.
Jiju ukuijag baka tsakatan dakumak najanawag, jujuwai apajuí, ii Egipto nugkanum waitkam batsatutin jiigmajajua duka tusag emematuinak pegkegchaun takainakuish,
uwegshunum jinaati tusamek idaitsuk wait anenjauwaitme. Dutikam tsawai dita shimamunum yujagkim wajantun wejakua dusha, tuja kashi shimamunum yujagkim keeka wejakua dushakam emegkakchauwaitme.
Nuigtushkam Wakani Pegkeji ditan jintintuatin susabiume, tuja dita yapajak yuwawagtin nayaimpinmaya yutai maná akaketkabiume, tuja kitamainakuishkam dita uwagtinuk sumayume.
Tuja cuarenta mijan uwegshunum yujasag yuwawagtinush ame susabiume, tuja jáanchjigkesh mamugchagmayi, nawenigkish iyagchagmayi.
Nuigtush nayaimpinum yaya ayá iman kuashat uchigtin atinme tusam tiuwaitme. Tuja dita muunji aajaku aidau anagkuakum, nugka atumdau atinun amastinaitjime tiuwaitam nunú umiakum, yajuakam nunú nugkanum ejegauwaitme.
Dutikamu asag nunú nugkanum utsanawag Canaán nugkan jukiajui. Tuja nuwiya aents aidauk chichaka ayamjumakchamin awajsauwaitme. Tuja dita apuji aidaushkam nuwiya aents aidaujai ashí Israel aents aidau, dita wakegamun dutikatnume tusam ditai idaisauwaitme.
Nuigtushkam yaakat peejamu aidaun, nugka pegkeg ajak tsapau aidaun, jeganum waji pegkeg piyaku aidaun, yumi taimu aidaun, uva ajakmakbau aidaun, olivo ajakbau aidaun, aatus nuigtu tikich ajak jigkayi yujutai aidaun, shiig kuashat yajuakajui. Dutikawag nuna shiig yuwawag duwekajui. Aatus ame wait anenja kuitabau asag shiig batsamsajui.
Nuadui dita shiwaaji aidau waitkastinme tusam idaisauwaitme. Dutikam batsamas waituinak amina segapajabi. Tusa segapainakui, amina anenkem múunta iman asamtai, nayaimpinum pujusam dita sumamu antugkam, ditan ayamjuk agkanmitkatin aidau aents etegtujuitme.
Dutika ayamjukam machik agkan pujamuik, amina ataktu pegkegchaun takamjutpagmayi. Nunidau asagmatai dita shiwaaji aidau waitkastinme tusam idaisabiume. Dutikam waituinak ataktu amina segapainakui, amek wait anenkagtin wajasuitam iman asam, dita sumamu nayaimpinum pujusa antugkam kuashta ayamjukam agkanmitkauwaitme.
Tuja chicham umiktin agagbauwa nunú umiktajum tusameshkam ujayume. Tujash ditak eme anenmamaidau asag, amina chichamjum umiktin agagbaunak ajantusagkesh diischau ainawai. Nunidau asag amina chichamem pujutan sukagtina nunak umikchaju ainawai. Nuninak intimkiu antakchau wajasag, nunú chicham umitnak dakitjau ainawai.
Imanik pegkegchaun takamainakuish, kuashat mijadai atsanjauwaitme. Nuadui aminí Wakan awa nujai, tuja amina chichamjumin etsejin profeta aidaujai ankaigpa tusam ujayume. Tujash ditak antukchaju ainawai. Nuadui aents nugka múun aidaunmaya ditan depetuk waitkastinme tusam idaisauwaitme.
¡Dutikau ayatkum ame wait anenkagtutaigmek múunta iman asamtai, ashí ijintsuk, nuigtush ima ditakek idaitsuk kuitamkauwaitme, wagki amek Apajuí kakagchauch, wait anenkagtinaitam iman asam!
¡Nuadui iina Apajuíjiyah, amek múun, senchigtin, ishamain, ame chicham tibauk imatiksamek uminaitme, tuja amina anenkagmek múuntai! Jutiin apuji aidau, tikich apu aidau, sacerdote aidau, amina chichamjumin etsejin profeta aidau, iina muunji aajaku aidau, nuigtu ashí aents aidau, Asiria nugkan apuji pujujakua duwi nagkamas waitujaku aina nunisaik yamaishkam waitiaji.
Tujash ii imanika kuashat waittsa minag duka utugchatak aminuchui. Ii pegkegchau takasu asajin, amek amina chichamjum betek umiau asam suwimkak sukagtame.
Iina apuji aidau, tikich apu aidau, sacerdote aidau, iina muunji aajaku aina dushakam, chicham umiktin agagbaunak umikchaju ainawai. Tuja pegkegchau takasaigpa, suwimak jukittagme tusa ame ujamash antukchaju ainawai.
Nunidau asag ame apu emam apusamuitak, tuja nuigtush shiig kuashat waji aidau susamaitak, nuigtush nugka pegkeg shiig tsapau susamuitak, nunak kajimatug emematjamchaju ainawai. Nunidau asag pegkegchau takamujinash idaisachu ainawai.
¡Diista nijah, ame iina muunji aidau nugka susauwaitme ajakmawag yuwatnume, nuninak wajigtin atinme tusam! ¡Nunú nugkanum batsamsa iina pegkegchaujin yamaikish wainka inaku waitkatai batsatji!
Ii ajakmamu shiig kuashat juwag duka iina pegkegchaujin ame apu aidau sukagtusu asamin, dita yuwatin ajaaku waitiaji. Ii aidautinak nunú apu aidau iina tagkuji aidaujai niinu etamak waitkagmainawai. Nuadui shiig pujuschamin dekapeakun waitiaji”, tiuwai Esdras.
Imanika waituidau asaja dekas chicham umiktin agagbauwa nunú umikmi tusa tumamainaji. Nuadui nunú pachisa papiinum agaji. Nunú papii agaja umikbaun iina apuji aidau, Leví wegantu aidau, sacerdote aidau aatus dita daajin apujawag firmainawai.
Makichik aents aajakui Job daagtin, pegkejam, utugchatji atsuju, Apajuí inake, pegkegchaun takasaig tusa kuitamamin aajakui. Niig Us nugkanum pujujakui.
Jopa uchijig aajakui siete aishmag, kampatum nuwa.
Niina tagkuji aidauk: siete mil uwig, tres mil camello, mil buey, nuigtu quinientos burro nuwa aidau aatus aajakui. Nuigtushkam niina inake aidaush kuashat ajujakui. Etsa minitainmanini tikich aents batsamajakua nuna nagkaesau nii ima wiakuch aajakui.
Niina uchiji aidauk maki makichik tsawantan etegkawag yujumka umikag yuwinak jiistamajaku ainawai. Nuna jiistamainak dita umayi kampatum aajakua nuna tuké ipajaku ainawai.
Nuna ashí uminkagmatai Job anentaimas, namputchawame mina uchig aidau Apajuín pegkegchaun takagsachajeash tusa, niina uchiji aidaun untsuka ijumag, kashikmas nantaki dita tudauji tsagkugnagtinun kuntinu maa nuna nejen ashí apeak Apajuín emematujakui.
Makichik tsawantai Apajuí aentsji ángel aidau Tuke Pujuuwai jegantagtin ainai, iwanchakam Apajuíyai jegantui.
Nunikmatai Tuke Pujuu niina iniak: “¿Tuwiyamea miname?” tama iwanch ayaak: “Ashí tikich nugkanum wekagun minajai”, tiuwai.
Tutai Tuke Pujuu ayaak: “¿Mina inakeg Job ima minak umigtinuwe dusha wainkachmakum? Aents ashí nugkanmaya aidaujai ijumja diyamash, niig ima minak umigtak, wi wakegamunak takak, pegkegchaun takatsuk pujuuwe imanuk makichkish tikichik atsawai”, tiuwai.
Tusa tutai iwanch Tuke Pujuun ayaak: “Tujash amina umigtama nunak tikima wainkag umigtamtsui.
Niina, tuja niina nuwe, niina uchiji aina nuna, niina wajiji aidaujai waitkasainum tusam tuke kuitamjame. Tuja niina takatjinish ame kuashat ikauntame. Nuadui au nugkanmak tikich aidaun nagkaesau nii ima tagkugtinai.
Tujash diik niinu aina nunú atankikiah, dutikamak aminak pegkegchaun chichagtamkattawai”, tiuwai.
Tusa tutai Tuke Pujuu iwanchin ayaak: “Dekas tame. Niina wajiji aina duka ame itugkatag tame dutikata. Tujash nigka makichkish antigkaipa”, tiuwai. Tusa tima, iwanchik Tuke Pujuujai chichaak pujau jiinki Job pujamunum weuwai.
Makichik tsawantai Jopan uchiji aidau, nawanji aidaujai niina uchiji iwai aajakua nuna jeen yujumka umikag ijunag yuwinak jiistamainak batsatai,
makichik aents tupi tupikakua Jopa jeen taa niina chichajak: “Mina kumpag aidaujai baka nugkan pukuakui batsatjin, burro nuwa aidau ii pujamunum tikiju dupan yuwak ijunmae.
Nuniamunum pachiachbau arabianmaya sabeo aents aidau kaunawag, ashí juju tagku aidaun kasamak yajumainak, mina kumpag aidaun kuchiyai ijuag kajegmae. Dutikainakui ima wiki tupikakin uwemjan taajai amina ujaktasan”, tau.
Tusa eke etsejak wajaig, tikich inak tupikaki taa chichaak: “Chaajip iyaak uwija kuitamin aidaun uwigjai ijiname. Dutikamtai ima wiki uwemjan amina ujaktasan tupikaki taajai”, tau.
Tusa eke etsejak wajaig, kampatuma nunú tupikaki taa chichaak: “Caldeo aents aidau kuashat kaunawag jetepakag depetamak, camello aidaun yajumainak, tagku kuitamin aidaunak kuchiyai iju kajegkagmae”, tau.
Tusa eke etsejak wajaig, tikich tupikaki taa chichaak: “Amina uchijum aidau nawanjum aidaujai uchijum iwai jeen yujumka umikag yuwatatus batsatai,
pachiachbau dase uwegshunmaya dasentak jegan umpui kupik ajuak, amina uchijum aidaunak ashí ijiname. Dutikamtai ima wiki uwemjan amina ujaktasan minajai”, tau.
Nuna antuk, Job wajaki wake besemag dekapeak, jáanchjin japiki ichigka, awamajui pinuin. Nunik Apajuín emematak tikishmag pujus tsuntsuma nijayin nugka antig pujusui.
Nunik pujus chichaak: “Juju nugka juwi akiinkunuk wajigtuchu akinawaitag, nunisnuk jaknushkam wajiigtuchu jakattajai. Tuke Pujuu mina ashí sujusua nunú nigki ashí jujutkine. ¡Nuadui ima Tuke Pujuu pegkegma nuna ememattajai!” tiuwai.
Aatus imaanik waitiakush, makichkish pegkegchaunak takamsachui, nuigtush Apajuínash pegkegchaunak chichagkachui.
Makichik tsawantai Apajuí aentsji ángel aidau Apajuíyai jegantagtin ai, iwanch niishkam jegantui.
Nunikmatai Tuke Pujuu niina iniak: “¿Tuwiyamea miname?” Tama iwanch ayaak: “Ashí nugkanum wekagun minajai”, tiuwai.
Tutai Tuke Pujuu ayaak: “¿Mina inakeg Job ima minak umigtinuwe dusha wainkachmakum? Aents ashí nugkanmaya aidaujai ijumja diyamash, niig ima minak umigtak wi wakegamunak takak, pegkegchaun takatsuk pujuuwe imanuk makichkish tikichik atsawai. Tuja ame utugchat atsujaig, dekapsatjai tusa segatkumin dutikata timajame. Tujash ame imatika uchiji aidau, tagkuji aidau ijutuamash nigka shiig umigtawai, nii pegkegchau takamuk atsujui”, tiuwai.
Tusa tama iwanch Tuke Pujuun ayaak: “Makichik aentsuk niina iyashin najaimamuji atsugmak shiig pujawai. Unstu najaimamu achiamak jakaig tusa nii wakegamun dutikattawai.
Diik najaimaku waitmain susakia, dutikamash wajukatig, nunú dutikamak jakaig tau asa amesh antamin pegkegchaun chichagtamainai”, tau.
Tutai Tuke Pujuu iwanchin ayaak: “Dekas tame. Ame itugkata tame dutikata. Tujash niina pujutjig antinkaipa”, tau.
Tusa tima iwanch Tuke Pujuujai chichaak pujau jiinki Job pujamunum nugká weuwai. Nunik Jopan jatan susauwai, dutikam jata iyashnum amujatin shiig kuashat ashí iyashnum amuauwai.
Imatika amuamu asa atsanmainchau dekapeak, tsuwat ijumja apetainum jeganta yukunum pujusui. Nuwi pujusa jakachin juki duwi bechmamajakui.
Imani pujutai niina nuwe chichajak. “Apajuí nemagkum shiig pujakmesh pegkejak jukichume. Nuadui Apajuí antug wekaetsuk pegkegchau chichagkam, jaka ajapnata”, tau.
Tusa tama Job ayaak: “¡Duwajuh, nuwa anentainkachujai betek chichakaipa! Apajuí waji pegkeg aidaun kuashat amaakui juwag dutiksaik, nii pegkegchaun amaakuishkam jumainaitji”, tiuwai. Tuja imanik waitiakush makichkish pegkegchaunak takamsachui, nuigtush pegkegchaunakesh Apajuínak chichagkachui.
Jopa kumpajig kampatum aajakui: Temágnumia aents Elifaz, Súah nugkanmaya Bildad, Naamat nugkanmaya Sofar aatus aajakui. Nunú aidau Job jak shiig senchi waitiawai tabaun antukag, ijagsami anentai ichichtaku tusag shimutkajui.
Nunik shima shimakua jegattak wesag diikma, Job ashí jaka yaunchuk aajakbaunak yapajina pujaun wainkag senchi jiika buutiajui. Nuninak wake besemag dekapenak jáanchjin japiki ichigkajui, dutikainak nugka yukukuntun atsaaki jukiag yaki nagkimawag dita buukeenishkam ukatmamkajui.
Nunikag Job pujamunum jegantag pujusajui. Nunik siete tsawan, kashishkam imanisag siete kashi makichkish chichatsuk batsatu, wagki Jopak najaimak shiig senchi waitiau asamtai.
Jopak imanik waitiakush, chichatsuk pujau tikima atsanmainchau dekapeak chichakui. Nuniak: “Wika akiinmainchaunas akiinawabiagtai tajai.
¡Tsawan wi akiinamua duka pegkegchau atin ati! Tuja wi akiinamtai kashi chichainak: Aishmag akiinae tujutiu aina dushakam pegkegchau atin ati.
¡Wi akiinawaitag nunú tsawannak Apajuí suwe emamainnas aikachamiatai, Apajuí nunú tsawantan kajimatkiu ataik, tsawaumainchaun tsawajui!
¡Wagkag nunú tsawantinish makichik suwe dupajam iyagchabi! ¡Nunú tsawannak yujagkim suwe ijia emegkaumainnas aikachamiatai! ¡Etsa etsantun epenak suwe ishamain emama imatika emegkaumainnas aikachamiatai!
¿Wagkag nunú kashia duwi mina dukug ejapjukua dusha, suwe wajas megkaekachabi? ¡Nunú tsawantin kashi mina dukug mina ejapjutkauwa duwi nagkamsag tsawan aidauk, nantu aidauk, mijan aidauk dekapamainchaus ayatai!
“¡Mina dukujuk nunú kashia duwik ejapjuchu wemainnas nunikchamiatai, nunikuitkuig makichik aentskesh aishmag akiinae tusag tumainchau wajakajui!
¡Tunchi aidau, makichik kuntin múun nayants puju Leviatán tutaya nuna iwishtug nii wakegamu dutikati tumainnas dutikachajabiatai! Nunú tunchi aidaush ¿wagkag nunú kashi aajakua nunash emesjachajabi? dutikau agtaik mina dukujuk ejapjumainchau wajakui.
¡Yaya tsawagtatak etsantin aidau, mina dukug ejapjutkamtai, ejampek etsanjau aina nunak etsanmainchaus ayatai. Tsawan tsawagmatai, etsa jiinu wainna duka wainnamainchau wajakui!
¡Mina dukug kashi ejapjutkauwa nunú kashia duka pegkegchau atin ati! wagki jakati tutsuk akiinati tusa tujutiu asamtai, nunú kashi aajakua duwi akiina pujusan, senchi waitiag ankatin asamtai.
¿Wagkanuk mina dukujui egkemsanuk jakachamiaja? Nuniachkunush ¿wagkanuk yama akiinmawaik jakachamiaja?
¿Wagkag wi akiinamtaish, mina dukujush kuitamjukabi? ¿Wagkag muntsujinash amunstuawabi?
Yama akiinmawaik jakauwaitkunuk, utugchatji atsugbau shiig kanak tepemaina numamtuk, yamai ayamkun tepemainaitjai.
Yaunchuk jakauwaitkunuk apu aidau, dita atuwe aidaujai, jega múun aidaun jegamjau aidau jinawajua nujai ijunja pujumain wajajai.
Nuniachkunush maki makichik nugka apuji aajaku aidau, dita pujusa inamtaiji aajakunum oro aidaun, jiju plata aidaun utuamajaku aina nujai ijunjan pujumain wajajai.
¿Wagkag uchi jakau akiidaun ukusa ajapin aina dutika ajapjuachajabi?
Aents pegkegchau jakauk, pegkegchaunak taka pujumaitsui, tuja tikich aentsnashkam pegkegchaunum inakug waitkamaitsui. Tuja aents pimpiki yaweja pujaushkam jakug ayamui.
Nuwi batsamas achikbau aajaku aidauk agkan batsatui, wagki takata apuji senchi takatsjume, tusa jiyaku suwimchamu asag.
Nuwig batsatui aents eme anentsa diitai aidau, imanchaush aidaushkam betekmas batsatui. Inaku waitkatai jinau aidaush apuji waitkascham agkan batsatui.
“¿Wagkag Apajuísh aents waittsatnunash akiinati tawa? ¿Wagkag aents kuashat waitiaunash iwaku pujusti tawa?
Aents jakatatus egauk wamak jatsui, waji pegkeg akik uukbaun wainkatatus egama imatika jakatatus egakush jatsui.
Nunú aents shiig aneamujiya duka jakamtai ukusam megkaga nunuwai.
Niinash waji utugchatak ajiti nunak Apajuík dekamtiktsui. Nuadui aents wainmachujai betek, jinta wetai epenbaunum wetakama tujimaina numamtuk wajawai.
“Yujumak yumainun idaikun, wake besemag dekapeakun buutjai, umutain umakun pujumainun senchi waitiakun kajeajai.
Ashí mina ishamtaig ayá nunú, dekas mina uwaktin ayá nunú yamai waitkajawai.
Makichkish ayamainchau dekapeajai, mina anentaijun ichichtujug shiig anemtijumainuk atsawai. Shiig aneasan agkan pujumainchau, ayatak waugkamin dekapeajai”, tiuwai Job.
Job chichaka inagnakmatai, Elifaz yama nagkamchak Jopan ayaak aatus tiuwai:
“Makichik aentskesh aujtamsatag takuig, kajegmainaitme. Tujash chichatskek idaimainchau dekapeajai.
Wika ame tikich aents aidau jintintin aayum nunak dekajai. Tuja aents kakaakchau aidaush anentai ichichtin aayume.
Aents wake besemag pujaush ame niina anentai ichichtuyume. Tuja aents jakatag taushkam ame jakai tusam yaiyume.
Amek sapigmamaitsume, tuja yamai waitiam dushakam ishamaitsume.
“Amek Apajuík tuké shiig umignaitme, amek aents pujutji shiig pegkejaitme. Imanmesh ¿wagka Apajuíyaish dekaskeapi tumaitsume?
Kuashat mijan pujau asan, utugchatan wainka weakun dekajai, aents magkagtak pegkegchaun takauk, dutiksaik iikuam auwai. Wagki duka aents nii ajakmamujinia nejekun juuwama numamtinai.
Dita pegkegchaun takaidau asamtai, Apajuí kajejuk dasejai betek umpui ijinui.
Aents pegkegchau aidauk ikamyawajai betek, kajeak senchi shinak tikich aentsun maatag tutaish, Apajuí nunak ikamyawa nai kupijam itatama numamtuk itatmitkaktatui.
León nii yuwatnujin wainkacha jamaina numamtuk, nunú aents aidauk jakagtatui. Nunikagmatai dita uchiji aidauk pampagkag megkaejagtinai.
“Tikichish antuinatsaig takamtak chicham tajutuae, nuna takatkamat shiig pegkejan antukjai.
Aents aidau kashi kaja achiam kanuinai, wika kanumainchau dekapjamjai.
Sapigmamu achigkame, mina iyashjuk ashí kujaime.
Mina yapijui dase umpuntun dekapjamjai, dutijakui iyashjui anchiajua nunin dekapmajai.
Makichik aents nuwi wajame. Nuna wi wainkamjai. Tujash niimesh dekas wajukuki nunak wainkachmajai; ashí itatjamunum untsujak, aatus tujutmae:
‘Aents aidauk ashí jau ainawai. Apajuík makichik aentsnakesh, ametme chicham betek umiumek, tusa tama amainuk shiig atsawai. Tuja ametme dekas pegkegchau takamchaumek, tama amainchakam shiig atsawai.
Apajuík niina aentsji ángel aidaunakesh, tikima shiig kajittsag diyatsui. Apajuí diismak ditashkam tikima pegkegmak ainatsui.’
Nuadui aents aidauk ima pegkegnakek takainatsui. Maki makichik aents aina duka, nugka jegamkamua numamtin ainawai. Jega jegamin aidau nugka yukukuntunum apuja, jegamaina numamtin ainawai. Nuadui dase dasentai yumpunak, nuwi mamuk ayaun yutua emegkauwama numamtuk emegkam amainai.
“Aentsuk kashikmasagkesh, nuniachkush agkugkesh jaka megkaewai. Nunikmataish makichkish pachinatsui.
Niina pujutig hilo yupichu tsujimaina numamtuk tsujigkam megkaewai. Aentsuk ashí unuimajag jatsui”, tiuwai Elifaz.
“¡Senchi untsumkata Jopah! ¡Makichik aentskesh aipakchatpash, nunú antukmi! Ame yainkati tusa segamainuk ángelak atsawai.
Aents pegkegchauwa duka, Apajuíjai shiwagmagau asa jawai, aents shiig anentaimkachunak, kajegkagtutaijiya nunú maawai.
Wi wainjai aents pegkegchau aidau, kuashat wajiigtin wedaun, tujash machik asag wamak niina jeen atantuinawai.
Niina uchiji aidaun, nawanji aidaun, kuitamjumainuk atsawai. Apu chichama epegkin aidaush tuke aneas waitkainawai, ditá ayamjumainuk atsawai.
Ajakmamujinash kuitamjuinatsui, nuadui aents nujantai jinuidau nuna yujuinawai, dutikainak jagkinmayanash akuumtuk yujajus yajutuinawai. Tuja wajiji aidaun diigsag, imanun jukitag tinu aidau kasajuk yajutuinawai.
Wake besemag dekapeamua duka ajakjai betekak nugkayag tsapatsui. Tuja waitiamua dushakam nugkanmayag tsapatsui.
Jii kegaunmaya kaiji tsachigtuk shimuwama numamtuk aentsuk waittsatatus akiinainawai.
“Wika ametkunuk Apajuí yainkati tusan segamainaitjai, tuja wi waitiamua nunak Apajuín idaitumainaitjai.
¡Apajuí iwainawai kuashat waji wainchatai ishamain aidaun, tuja nunash wajuk dutikawaki nuna dekaa ejemainuk makichkish atsawai!
Apajuí yuminak nugká yutumtikawai, nunú yumi yutak ajak aidaun ukatui.
Apajuík aents kakagchauch aidaun eme anentai emawai. Tuja aents patayi jajukam wake besemag pujaunashkam anentain ichishtawai.
Aents pegkegchaun dutikatasa anentaimas umiaunash Apajuí yapagtinai. Dutika yapagtuam wainak nagkaanui.
Aents niina yachajin pegkegchaun dutikatatus umiaunash nii umiamujinig pempegki ajua emegkainai, dutikak nii anentaimtugbaun yapagtuam wainak nagkanui.
Tikichin pegkegchaun takamtiksatatus yuja duka, kashi numi tukumka iyaumaina numamtuk wajainawai. Tsawai aentsun tsanuina dushakam, wainmachujai betek ainawai.
Untsu Apajuík aents kakaakchau niina shiwaaji waitkam pujaunash, nii ayamjuk uwemtikawai.
Tuja aents kakaakchau aina duka, Apajuí ayamjutuk uwemtijugti tusa dakainawai. Apajuík aents pegkegchau aina nunú, tikich aents kakaakchau aina nuna, kuntin yutaijin, yuwa amuwama numamtuk amukti tusag idaitsui.
“Nuadui aminak Apajuí suwimkan amasmatai waitiau asam, ¡amek shiig aneasta! Apajuí ashí senchigtina nunú jintinjamak aikagma nunú dakitjaipa.
Tuja nii jata amasmatai jam nunashkam, nigki etsaentamjattawai. Tuja nii waittsati tujamatai waitiaminchakam, nigki yaimpaktatui.
Nujan tepeamtaish nujantai jakai tusa yaimpaktatui, tuja maaniamunmash nii ayamjutpaktatui mantamawainum tusa.
Amina pegkegchaun chichagtamainakuish ishamkagtukaipa, duka makichkish uminkashtatui, wagki aminak Apajuí kuitamjamui.
Nujantaikish, nuniachkumesh senchi waitiakmesh, amek duka dushiksam diitnaitme. Tuja kuntin ikamia kajen aina dushakam ishamkashtinaitme.
Ame ajagminig utugchat atsaunum agkan shiig takastatme, wagki ajagminig kaya awatmainkesh atsau pegkeg atinai. Tuja kuntin kajen ikamia aina duka makichkish jetepakchagtinai, duka ayatak amina kumpajum agtatui.
Nuadui amina jeminig utugchat atsau pujustinaitme, tuja amina tagkujum aidauk makichkish megkaekashtinai.
Tuja amina uchijum wegantu aidauk shiig kuashat dupa ikam ayá iman agtinai.
Kuashat mijan pujau asan, utugchat nagkaetujua nunak shiig dekajai. Nuadui atak nagkaemagtinun tajam nunak dekaskenum tajai. Nijah, juju wi tajam nunú dekaskeapi takumek dekapsata”, tusa Elifaz Jopan tiuwai. Elifaz, Bildad, Sofar, aatus Jopan ausajui. Dutikam Job inagnak ditan ayaak aatus tiuwai:
“Aents nuwanum akiinauwa nuna pujutjig ujumke, untsu waitiamuji ima múuntai.
Aentsu pujutjig yagkug kashikmas pegkegchin yagkujuk ajum kagaja megkagama numamtinai, nuigtushkam aentsu pujutjig etsa bikian wamak megkagama numamtinai.
Wika wainkauchitag nuniaigkiap mina utugchatug diigtusam, suwimak sujustasam chicham umigtame.
Pegkegchauwa duka pegkejak wemaitsui, nuna dutikmainuk makichkish atsawai.
Aents aidaush wajupa tsawantak juju nugka juwish batsamsagtinaita duka ame dekame, tuja ii jakatnuk tsawantak mamikiamui, nunú inagkeakik pujumaitsuji.
Nuadui idaikagtusta diijattsuk, idaikagtusta agkan pujusagmi. ¡Idaikagtusta takasa jukimui ii atsumamua nunú sumakagmi!
“Aents numin ajakag nuna wajauti jeeka tsapai muumpagti tusa dakauwai.
Tuja numi múun wajasa kagkapeen kukaja jakattak wajaush,
yumi juki ukatjamak ataktu uchimea yama nagkamchaku ajak ajaamu tsapai, pegkeg samekbaun muumpama iman weawai.
Tujash aents aidautik wamak jaji, nunika jaka tuke megkaeji.
“Tuja aents aidautik kucha aidau, entsa aidau, kuyuka buku waiyama numamtuk ainaji.
Nuadui nayaim eke aigkik aents jakamtai, ukusbau aidauk ataktuk nantamainchau ainawai. Aents jakauwa duka tuke kanajujai betekai.
“¡Apajuíyah, ame kajekbaujum nagkaetamai dekas jakatjai, nunikan aents jinau aidau batsatbaunum pujustajai tumain anentaimjai! ¡Nuwi pujai ame wait anenjujam ataktu inantukminum tusan!
Aents jakauwa duka ataktu anean nantakig pujumaitsui, wika aents jakau aidau batsatbaunum dakamkun pujuttajai, wait anenjug ayamtijugti tusan.
Ame mina najatuaum wait anenmain diigsam untsugkuminig, wika aminak aimainaitjame.
Ame mina kuitamjukta tau asam, wi takamug aidauk ashí wainme. Nuadui wi pegkegchaun takasmataish, tudau takasume tusamek tujutchattame.
Duka tujuttsuk ame minak tsagkugtujam mina tudaujuk wampachnum egkea jukim shiig atushat ajapmainaitme.
Dutikmain aminig ayatak muja aidau, buchig aidaujai yumpunawag amugama nuniaji.
“Ashí aents aidauk iwaku batsamsagtatus wakegainawai, tujash ame duka yumi kayan taumama numamtuk awagme. Dutikakum yumi yutak nugka yukukuntun tajaka, ajapama numamtuk aentsu pujutjig ajapeame.
Dutikam tuke emegkame, pujutchakam atankagtame, dutikam ukumatainum ekagtame.
Aents jakauwa duka, aents iwaku aidaush dita uchiji aishmag aidau, nawanji aidaujai takatjin diigsash, shiijash awagmaina nunak dekatsui, tuja pegkegchaun takagtaish, itujenawaki nunashkam dekatsui.
Ima nii iyashin najaimamunak dekapeawai, nuniak buutui”, tusa Job tiuwai.
Nuna tusa nuigtu Job chichaak:
“¡Make agkan idaitustajum, ipimtagme! ¡Atum tujutjum duka kuchiyai ijutbau najamaina imatijawai!
Kuashta minak pegkegchau chichagtagme. ¿Mina jutika waitkajakjumesh datsaamatsjumek?
Wi pegkegchaun takamsau amainaitag duka, atumnak pegkegchauk etamaitsui, duka ima mina utugchatjuke.
Atumek mina nagkaetasu pegkejam anenmamjume, wi jakun kakaumainchau wajasa pujag duwi dushiktaku imatjutagme.
Wi waitiag junak, Apajuí waittsati tujutmatai waitiag nunú shiig dekatajum. Kuntin chanua maatasa umigtayama numamtuk Apajuí umikbaunum pujusan waitiajai.
“Senchi untsumkan ¡mantuinawai! tusan imattaish, makichkish aijuinatsui. Yainkatajum taish, makichkish yaintuinatsui.
Apajuí minak nagkaemaki tusa jintan akigtujue. Tuja nuigtushkam jintan suwe etugtine.
Mina wajiig aidaun, tagkug aidaun, aents inakeg aidaun ashí yajutjuke; dutijak nuigtushkam eme anentsa diyam amainchau etine.
Minak makichkish wajigtuchu shiig wainak etine. ¡Numi kagkapejaí tegai ajapamu, ataktu tsapamaitsu numamtuk, tsagagnuap pujustatja tumainchau awajtuse!
Nii kajekbaujin imatijawai, imatijak shiwaajui utugmaina dutijawai.
Niina suntaji aidauk ashí nantagtujaje, nunikag mina jegajun tentea apakag uminas jetetuinak waitkajuinawai.
“Mina yatsug aidau mina kumpag aidaujai kajimatkitnume, dutikainak aents tikich nugkanmaya utugtaya dutikatnume tusa Apajuí tine.
“Mina pataag aidaushkam kumpag aidaujai pachittsuk idaitusaje. Wijai ijunag yujajaku aidaushkam pachitkachaje. Mina inakeg aidaushkam aents tikich nugkanmaya wainchatai itugmaina dutijainawai.
Mina inakeg aidaun untsuaish aijuinatsui; kuashta untsuaish makichkish antugtuinatsui.
Mina duwagshakam wi mejeau asamtai tsuumjawai, tuja mina yatsug aidaushkam kajegtuinawai.
Uchi ai aidauwaske dushiktuinawai, eke yama wajain wekaesatag taig, dushiktuinawai.
Mina shiig kumpauchig aidaush kajegtuinawai, mina aneetaig aidau, shiwagmatuinawai.
Watsajan ayatak ukunchik wajasjai, ashí jakan piipichin iwaakjai.
“Mina kumpag aidauwah, minash wait anenjugtajum, minak Apajuí waittsati tujutiu asamtai, wika senchi waitiajai.
¡Make idaitustajum! atumek kuashta waitkagjume. ¡Apajuí waittsati tujutmatai waitiag duke ati!” tiuwai.
Tuja nuigtu Job chichaak: “Wika nuwa muntsujut aidaunak makichkish wakejukchatin atajai tumamiuwaitjai.
Wi nuwa aidaun diisan wakegá wekaetaik Apajuí ashí senchigtin nayaimpinum puja nunú minak dekas suwimkan sujumainai.
Atumek aents pegkegchauwa nuna Apajuík suwimkan susa waitkawai tajume.
Wisha wajinak dutikaja nunak Apajuí dekawai, tuja wisha wajuk pujajaki nunashkam nigki dekawai.
Wika makichkish tikich aentsnak pegkegchauk awagmachuitjai, tuja makichik aentsnakesh tsanugchauwaitjai.
¡Apajuí minak kijin dekapatayai waji dekapatiama numamtuk dekapa diijus, mina anentaig pegkeja nuna dekaattawai!
“Tuja wi pegkeg pujutan idaikun, pegkegchauwa nuna wekaetutaik, tuja wi wakegamun taka wekaetaik, nuigtu wi kasamkamujun ejetujiajag
wi ajakmamua nunak tikich aents aidau ashí yajuaktinme.
Tuja tikich nuwa aishinnun wakekau ataik, nuniachkunush wijai ijunja pujutaiju nuwen pakijimatasan wakejuku ataik,
mina duwajuk inaku waitkatai wajasti, nunikmatai aents tikich nugkanmaya aidau kanutjatnume.
Wi nuwajai pegkegchaun takamsau ataik, apu aidau minak suwimkan sujumain ainawai.
Wi pegkegchaun takamsau ataik, jii kegak apea tsaika ajapama numamtuk mina wajiig aidaunak ashí tsaika ajapmainai.
“Wika mina inakeg aidau segatainakuig, dita sumamunak tuké umijin ayajai.
Wika ditan waitkasuitkunuk, Apajuí suwimka sujakuish ayamjumamaitsujai. Tuja ame takamsamu ujatkata tujutkuishkam, wika dekaskea nuna ashí ujamainaitjai, dutika ai nuna diis suwimkanak sujumainai.
Apajuí mina najatuauwa duke mina inakeg aidaunashkam najanauwai. Dutika betek pujutan amasui.
Tuja ujudauch aidau atsumainak segatainakuig, yaitskek idaisachuitjai, tuja nuwa waje aidaunash nujantai waittsatnume tusanuk idaisachuitjai.
Yujumka yuwaknush bitaik aidaunash ajamtsukek yuwachuitjai.
“Makichik múun uchijin kuitamaina imatiksan bitaik aidaunak tuke kuitamkauwaitjai. Tuja waje aidaunashkam tuke kuitamin ayajai.
Makichik aents jáanchji atsujam tsetsekai jaun wainkunuk, tuja jáanchji asepamain atsujunashkam,
mina uwigjun ujejai jáanch apagbaun asepakti tusan suyajai, dutika ai shiig anenjin aajabi.
Wika apu chichama epegkin aina nunú mina kumpag ainakuish, ditajai ijunjanuk uchi bitaikanak makichkish kajegchauwaitjai.
Wi taja nunú dekaskechuitkuig, mina kuntujun kupigtugtinme, dutikawag ichiajag ajapatnume.
Wika Apajuí suwimkenak ishamajai, ¡wagki wika niina senchijijaig betekchauwaitjai!
“Wika oro kuashat ajutkuish, nunuapi shiig pujutan sujustinuk tusankesh, ima nuig anentaimsanuk pujujakchauwaitjai.
Wika wiakuch akunush, tuja kuichik kuashat ajutkuigkish, ememaku shiig aneamuk atsugtinai.
Etsag nantujai shiig pegkeg ainawai,
tujash wika makichkish uumkankesh, nuniachkunush aents aidau emtinish nu aidaunak emematmaitsujai.
Nuna emematiu ataik, Apajuí minak suwimkan sujusu amainai, ¡wagki niina umigkachu asamtai!
Tuja mina shiwaajunu utugchat ajakuish, wika dushikchauwaitjai. Tuja ditan waitkainak pegkegchaun chichajuinakuish, wika makichkish dushikjachuitjai.
Wika mina shiwajunak makichkish pegkegchaunmak yumigchauwaitjai, tuja utusag jaka tusagkesh tuchauwaitjai.
wika nunú aents aidaunak agá kajigtinme tusanuk idaisachuitjai, aents tikich nugkanmaya aidau yujaunash mina jegajui awayan ikannaitjai.
“Wika tikich aents aidau ditá pegkegchaujin ugmamin aina nuniknukesh makichkish ugmamchauwaitjai, tuja uumkan pegkegchaun takamsatag tusankesh anentaimchauwaitjai.
Wika aents aidau dushiktugchagtimpash tusanuk puyatjatsjai, nuadui wika ashí pan iwainajan takajai, patatjukchagtimpash tachau asan mina jegajuig epeminuk pujatsjai.
¡Utusag makichik aentskesh antugtuka tajai! Wi taja nuna dekaske titinme tusan papiinum agagjai. ¡Apajuí ashí senchigtina nunú yamai aigkati tajai! Tuja wi pegkegchaun takamsamu ataik, papiinum agatjugtinme.
Nunú agagbauwa nunak eme aneasan jukin, atsejutaijai betek atsejuktatjai.
Tuja wi takasbau aidaunak Apajuín ashí ujaktatjai, dutikau asan, apu pegkeg utugchatjinchau amaina iman wajasan Apajuín jegantattajai.
“Wika mina aentsug aidaunak makichkish waitkachuitag duwi, mina nugkajuk pegkegchaunmak yumigtuchui, wika mina inakeg aidau ajakmamujinak kasagchauwaitjai, nuadui nugka tai ijumja ajakmamu aina dushakam wake besemag anentaimkug buutuinatsui.
¡Untsu wi taja nunú dekaskechu ataik, mina nugkajuig trigo tsapatsuk jagki tsapaktinme, tuja cebada tsapamainun dupa tsapakti!”, tusa juna aatus Job ayamjumak chichaka inagnakui.
Job chichaka inagnakmatai, dase senchi dasenbaunum Tuke Pujuu Jopan chichajak aatus tiuwai:
“¿Amesh ya asamea mina dekatjua nunú dekaskechua nunin anentakmesh pegkegchaush chichame?
Diik minash amina wajiujum iwaintugkakiah, nunikam wi yamai iniastatjam nunú aigkata:
Amek wi nugka najanauwaitag, nunú tsawantaik atsuyume, untsu dekaskenum dekakmek, wi nugka najadiag duwish ¿amesh tuwi pujuyume? nunú kame tujutta.
¿Yaki nugkanash múun ati tusash tiyabi? tuja ¿yaki najanawabi? duka amek dekatsme.
¿Wajinum chichiajaya nugkash awa? ¿Nugka patami asatnunash ya kayanash apujtuawaita?
Kashikmas pegkejan etsantug jiinama nuniai, yaya aidau aents ijunag kantamaina numamtuk kantamiagtai, ángel aidau nantsemianum nuaduik amek atsuyume.
Tuja nayants nugka ejapeen jiiniuwa nunú piyag betsakai tusash ¿ya epetkauwaita?
Wi nunak makichik nuwa uchijin jáanchi pempegama numamtuk, yujagkim pujui dukukan epetkauwaitjai, dutikan yujagkim suwé ijikan idaisauwaitjai.
Tuja nayantsak pimu amain aig, yumi initak jiinaidaun epenjan idaisauwaitjai.
Dutikan chichagkun: ‘Juwig nagkankata, nuigtu nagkaemakmek piyajaipa; tuja tsukatbaujum ishamain waja dushakam nuigtuk wee pujushtatui’, tiuwaitjai.
“Amek tsawan pegkejan etsantug tsawagti tusamek makichkish inachuitme.
Amek nuigtush etsa ashí nugkanum etsanjati, nunitai aents pegkegchau aidau suwenum uumjatnume tusamek inachuitme.
Nunú etsa etsantug jiinak nugkanak jáanch kapantuama iman emawai.
Nunitai aents pegkegchau takau aidauk kashi uumak takamin asag, nunikchamin dekapenak idayinawai, wagki tsawai nuniagtaik, achika suwimak suwam amain asag.
¿Tuja yumish tuwiyag jiinua nunú wainkatasamesh, amesh nayantsa initkenish jegamkayum?
¿Tuja nugkash wajupa múuntaita dusha dekamek? ¡Nunú ame dekakmek minash ujatkata!
¿Tuja tsaaptinush suwejaish tuwi awa?
Amek duka dekachu asam tsaaptinuk emamaitsume, tuja suweshkam emamaitsume.
¡Nunú aidaun wi najanauwaitag, nunú tsawantinig eke akiinchau asam atsuyume!
“¡Tuja wisha yujagminash bicha aidaujaish tuwig ukuaja duka amek waintsume!
Nunak maaninamunum aents pegkegchau aidau suwimak suwaku, yutumtijatnun ukusan pujugjai.
¿Tuja peem peetish itug weawaki? duka amek dekatsme. ¿Tuja dasesh etsa minitaiya nuni dasenkash, itusaya ashí nugkanash jajutuaki? duka amek dekatsme.
¿Nugka taimunum yumi saagama numamtuk yumin yutumtikna dusha yaita? tuja ¿yaita aents jintan inaktumaina numamtuk, ipamat pati wetai jinta inaktinush? duka amek dekatsme.
wagki nunú yutak nugka tutuptinnash uchupjati, dutikam chijichig tsapaiti tusan dutikajai.
Yumi, nuigtu jegashik aina duka aents apagtin aina nuninchau ainawai. ¡Witjai nuna najanaunuk!
¡Witjai yuminak bichatin kaya katsugma iman emaunuk, tuja nayantsa awankenishkam bichatbikajan katsujam emauwaitjai!
“¡Yaya aidau ijumnag ayá duka ame dutikachuitme! ¡Tuja amechuitme yaya ijumnaju aidau sutu tutai, tunim tutai ditash kanakag aina nunú umikumek!
Tuja ¿amekaitam makichik yaya múun tsawak etsanjati timawa nunú etsanmitkaum? Tuja ¿amekaitam yaya ijumnaju aidau Osa múun tutaya nunú, Osa yaijuch tutaya nunujai wantinkatnume tusam iwaidaum?
Tuja yaya aidau, nantu aidau, tikich aidau nayaimpinum ayá dusha ¿wajuk buchitainawaki? duka amek anentaimsamek ejemaitsume. ¡Nuadui amek nunú aidau etsantug nugkan tsaaptin ematnume tusamek tumaitsume!
¿Amesh yumi yujagminmaya yutak piyagti tusamesh tumainkaitam?
¡Amek chaajip, peem aina duka, amina inakmejai betek umigtuktinme tusamek, tikich yantamnum wetajum tusamek tumaitsume!
¿Yaita atash ayumpan, chigki aina nujai tsawantan dekapeak shinin atinme tusa tiuwa dusha?
Wika yachaitag iman asan, yujagmish wajupa ayawa nunak dekajai. Tuja witjai yumi yutumtiknunuk.
Wi yumi yutumtikag nunak nugka yukukuntua nunú chupija achinig katsujam wajasti tusan dutikajai.
“¿Amekaitam león aidau dita uchijin ayuja ututuakti tusam yutaiji egatka suum?
¡León niina waajin uumak tepes, nuniachkush dupanum uumak tepesa, kuntinjin tsekenti tepejuk maina duka ame dutikatsme!
¡Chuwagka uchiji aidau yapajainak buutiagtai, yutaijin mina segatuina duka amek sumaitsume!”
“¿Amesh dekamek cabra ikamia aina dusha ejapjukajash, wajupa asag petsajawa? Tuja ¿japa petsaidaush wainnukum?
¡Amek wajupa nantu asag petsajawa duka dekatsme!
Japak petsaktinji tsawan jegajim, uchijin najaimakug nugká tepes petsauwai.
Dutika petsakam chichiag ikam pujus muumpawai. Nunik dukujin ukuak kanaka yaja wenawai, nunika ataktu wakitkig dukujinig tainatsui.
“¿Ya burro ikamia aina nunash waitkaschamu agtinme tusash tiuwaita? ¿Ya ditanash agkan yujatnash susauwaita?
Wi ditak uwegshunum, nuigtu nugka paka kachi tepaju asamtai, dupa tsapachu aina nuwi batsamsatnume tusan etegtuawaitjai.
Tuja yaaktanmaya aidauk senchi pampainak dakitmain wajaidau asagmatai, nuna dakituinak atushat batsatui, nunidau asag aents aidau burro tagkumamu aidaun inainak jiyainamunashkam antuinatsui.
Nunik batsamas dita yuwatnujin dupan egainak mujanum yujainawai.
“¡Amek toro ikamia aina nunuwap wi takatai yainkag, kiitai mina tagkuju batsamtain kajigkagtatua tusamek tumaitsume!
¡Tuja nugka pukugti tusamek jigkaja emetuamek waitkamaitsume! ¡Nuigtush nugka pukugbaun tsaikti tusamesh tumaitsume!
¡Nunú senchigtin ainakuishkam, amek dita takagtustinme tusamek ditakek idaimaitsume!
¡Ame ajakmamu aina nunak ditaap juuka ikaunma ijumjutjattawa tusamek tumaitsume!
“Avestruzak shiig aneak, nanapen awagtumawai, tujash avestruzak shiijak awajkagtuchui.
Tuja avestruzak kamatkan tai, nuwi petsaka etsa sukuam, nimpak takiagti tusa pachitsuk idainai.
Tuja niig makichik aentskesh, nuniachkush kuntinkesh dajag tsaikchaintash tusag anentaimtsui.
Avestruzak uchijinash niina uchijichu itugmaina numamtuk awagnai, tuja megkaekachaintash tusagkesh puyatjuchui.
Nunak nuniawai, wagki wi unuimatan susachuitag nuadui, tuja shiig jintiaja anentaimtanashkam susachuitjai.
Untsu nantaki tupikakug caballo aidaunak aents nuwi entsatkau aidaujaí juwiachu asamtai dushikiawai, wagki nii ima senchi tupikau asa.
“¿Amekaitam caballo aidau senchimtikaum? tuja ¿amekaitam caballo kuntujen intash tumain pegkeg ajuwama nunú najatuaum?
¿Manchi tsekegama imanik tsekeak, senchi mayatak aentsun uwakna nunú ameka dutikam?
Caballo aidauk maaniatasa ijumjamak sapigmakas ejapkabiag, aents niini entsatkau aidau shiwagjai igkunia maaniati tusa tupikauwame.
Tuja suntag aidau maanitain yajuakag uminas ijunun wainkush, ishamtsuk tupikatki jetegame.
Tuja suntag aidau flecha chimpia jutain caballo aenskam tupikainak tatagtutaish, ishamchauwai. Tuja nagki aidau, flecha aidau akenbau winchantutaish, ishamchauwai.
Maaniatatus uwija kachujin umpuiniagtaish, caballo aidauk jasa ijunmainchau dekapenak, tupikatiagtai, suntag nuwi entsatkau aidaushkam kakajus emetmainchau dekapajame.
Maaniatnume tusa uwija kachuji umpuamun caballo aidau antuinakug, aentsjai betek pampauwame, tuja atushat ijuntsag maaniamu ataik dekapeajame. Tuja suntaja apuji aidau dita suntajin chichajuinamunak, suntag aidau pampaidaujai atushat wajasag antinai.
“Tuja pinchu aidau yakí nanaak yujas etsa minitaiya nuni yuja nunú ¿ameka amina yachagmin nuniktinme tusam tiuwaitam?
Tuja ¿ameka ukukui aidau yakí nanaak yujau atinme, nuninak yakí kayanum pasugmakag nuwi petsau atinme tusam tiuwaitam?
Ukukuik yakí kayanum pujuuwai. Tuja nunú kaya yakí jiitkauwa nunuwai nii pujusa ayamjumatai, jega peejamua numamtina duka.
Imanui yakí pujus yutaijin wainak akaetuki maa yuwame.
Ukukuik tuwi jakau tepawa nuna tuwajui, tuja uchiji aidauk nuna neje uduun yuwinak shiig aneen ainawai”, tiuwai Apajuí.
Nuigtushkam Tuke Pujuu Jopan chichajak:
“Witjai Apajuí ashí senchigtinun, amek mina chicham patatjukume, nuniakum umikchamna nunin diigsaume. ¿Dusha yamaish nunismekek anentaimam? nunú yamai tujutta”, tiuwai.
Tuke Pujuu nuna tusa inagnakmatai, Job ayaak:
“¡Wisha wainkauchitag juninnush, wajintuk aiktajame aminash! Wi tumainuk makichkish atsugtawai.
Wika kuashat chichakjai, nuigtu tikich tumainuk atsugtawai”, tiuwai.
Tusa tama Tuke Pujuu dase senchi dasenbaunmaya ataktu Jopan chichajak:
“¡Diik ibau wajiuwaitkumek, sapigmatsuk wi amina iniastatjam nunú aigkata!
¿Amekaitam mina nagkaetasu ima senchigtinum? ¿Ame chichamugmish wi chichamu chaagpijai beteka ibaukai?
¡Nunú dekasketkuig, amina imanjum senchigmejai iwainmamkata!
Tuja imanika kajeakmek katsuntu pujutsuk, aents emebau aina nunú suwimak susam inatsakta.
Kame ame ima pegkeg takau asam, apu emebau aina duka diyamuik dita inamtaiji aina nunú emegkatjata. Tuja aents pegkegchau aina duka tuwi ame waintatme, dutikakum ijina utsagta.
Dutikam nugka taim ashí yutuata. Dutikawamin magkagtin aidau achikam chimpimama numamtuk, aents jinau aidau batsatbaunum batsamsatnume.
Nunú dutikawamin, niina senchijiniap imanik depetmake titajai.
“Amesh kuntin múun Behemot tutaiya nunú anentaimtusa diista. Wi nunú kuntinun najanauwaitag dutiksanuk aminashkam najanawaitjame. Nunú kuntinuk bueyejai betek dupan yuwai.
Untsu ujekeg setug katsugma imanai. Tuja yaape nawen achitjau aidaushkam, daek chapikmagbaujai betek kampujam ainawai.
Tuja ukunchi aidauk, tubo jiju bronce tutai najanamua imanai. Untsu bakui aidauk jiju hierro tutai katsugma iman ainawai.
Wi kuntin aidaun najankauwaitag nujai ijumja diismash, nunú kuntinun nagkaesauk tikichik atsawai. Nunú kuntinu maumainuk makichkish atsawai, ima wiki maumainaitjai, wagki wi niinak najadau asan.
Nunú kuntinuk chijichin yusa pujuuwai, nuadui ibau múun senchigtin ataish, tikich kuntin aina duka ishamainatsui. Tuja nii chijichin yuwak tepetai, tikich kuntin aidauk nuna tentea batsamas wasugkamin ainawai.
Tuja ayamsatag takug numi jagkigtin loto tutai aina nuna wakentin tepenai, nuniachkush kuchanum tagkan ayaunum waigka uumak tepenai bichatjatatus.
Numi loto tutai aina nuna kanawe bikintu emamunum, tuja numi álamo tutai entsa akaebaunum tsapaka bikintu emamunum nuwi waig tepenai.
Nunú kuntinun makichik aentskesh achika, jii ukuituk wainmachu emamainuk atsawai. Nuigtush nujiin tigkajua daekai wegak anaa emetmainuk atsawai.”
“Amek semagkauk agseayaik makichkish maumaitsume, tuja wenigkesh jigkatmaitsume.
Amek makichkish semagkau nujig jigkatmaitsume, tuja jagkenum awagkekmesh emetmaitsume.
“Aminak semagkauk wait anenjugta tusa segapakug waitkagmamaitsui.
Tuja nuigtushkam, amina inakem wajasan, tuke amina taka takagkawan jakatin atajai tusag makichkish tujamaitsui.
“Amek uchi pishakjai wasugkamama numamtukek, makichkish semagkaujaig wasugkamaitsume. Amek makichkish semagkauk amina nawanjum aidaun wasugkamtai ati tusamkesh anaamek apugmaitsume.
Namaka sujin aidauk semagkaun sujuktasag namak sujutainmak ejemainchau ainawai.
“Amek semagkauk flechayai ijumek duwapeg chigkagmaitsume, Tuja arpónkai buuknum ijuakmesh maumaitsume.
Ame achika emetuatag tukamamek, nii depetamkui maa maaniakuam pimpikim, awake anentaimjam atakek aikchau atajai tusam idaimainaitme.
Amek itugkanuk semagkaun depetkag tusamek tiipa. ¡Ayatak wainmawaik ishamkam jaka iyaumainaitme!
Makichik aentskesh umuchiamak kajeak ishamain wajawai, tuja niijai maanimainuk makichkish atsawai.
Ashí nugkanmak makichkish niijai maania depetmainuk atsawai.
“Tuja semagkaun naweg shiig senchi ainawai, niig tikich kuntin aina nuna nagkaesau senchigtinai.
Niina duwape dupajam wajakin katsugma nuna iju chigká emestumainuk makichkish atsawai.
Makichik aentskesh semagkaun achika emetua iwaag nai ishamain tsakaskatu aina nuna diigmainuk atsawai.
“Niina duwapeg shiig achimjau dasegkesh waimainchau kayajai betek katsugmai. Iman asamtai nuna chigkamainuk makichkish atsawai. Nuadui niig ememawai.
“Niina nujinia jii keeka jiinui, tuja nunú jii kega nuwiya yantsagtuk jiinainawai.
Niina nujinia bukuiti jiina duka olla jinum ekenkam kuwaak bukuiti jiinama imaniawai.
Tuja nii mayatbaujiya nunú jiin ekemawai, tuja niina weniin jii kegaun jiyawai.
Niina kuntujeg shiig kampujam senchi wajaknai. Iman asamtai aents aidau nuna diinakug ishamainawai.
Tuja niina nejeshkam katsujam jiju hierro ukuijamu nanaju katsugmama imanai, nuadui makichkish tsupimaitsui.
Tuja niina anentaishkam kaya katsugma imanai.
Nunú nantaun wainainakug, tikich senchigtin aidaush niina ishamainak pisainawai.
“Niinak nagkiikesh, puyajaikish, flechayaikish, makichkish maumainchau ainawai.
Nii diismak jiju hierrok dupa kagajujai betekai, tuja jiju bronceshkam numi mamujujai betekai. Nuadui niinak nunú jiju aina nujai maanitai najanamu aina duwik makichkish maumainchau ainawai.
Niig flechan ishamakug tupikatsui, kayai nagkiamua duka nii diismak dupa kagajuwai nagkimaina nuninai.
Tuja numi kijinai awatmawa duka nagkushpi awatmaina numamtinai. Tuja nagki aketmashkam niig dushikis diyawai.
“Tuja japiinak weakug, nugkanak numi etsakamui taumaina imatika taumi jintama weawai.
Tuja nayantsa kunajin tepeakug, nayantsanak yumi kuwaak wajukeama imatikawai.
Nunik wegak yuminak tsakigmitkak, puju winchamtinun saugmitkak ukuawai.
Tuja semagkaun niimega nuninuk tikichik juju nugka juwig makichkish atsawai, Wi niinak najanauwaitjai makichkish ishamkagtuchu atinun.
Niig tikich kuntin múun senchigtin aidaunash ishamatsui. Niiyai ashí tikich kuntin aina nuna apujig”, tiuwai Apajuí.
Tuke Pujuu tusa inagnakmatai, Job ayaak:
“Wika ame ashí dutikmainaitam nunak shiig dekajai, ame dutikmainchauk makichkish atsawai.
Amek makichkish tujintsuk ame wakegakmek, ashí dutikmainaitam nuna dekachua numamtuk chichakag nunak, ame yachaitam ibauchu asan, wainkan anentaimkas chichakjai. Wika ame yacha asam ashí ame najanamu aidau kuitamam nunak utujimsanuk anentaimaitsujai. Wi chichakmag nunak wainkan dekachiatkun chichakmajai, nuadui waji pegkeg aina nunashkam shiig dekamainchau dekapeajai.
Ame chichagtakum: ‘Antukta wi titatjam nunú, nunikam aigkata, wi iniastatjam nunú’, tujutmaume.
Wika yaunchuk nagkamsan, amina pachis etsegbaun antin ayajai. Tujash yamaik ame tujutu asamin, paantas wainkaja tumain dekapeajai.
Nuadui wi chichakbaujun anentaimsan datsaajan, awake anentaimjai. Nuniakun pegkegchaunap tija tusa anentaimkun yukunum pujajai”, tiuwai Job.
Aatus Job chichaka ashimkamtai, Tuke Pujuu Elifazan chichajak: “Amek amina kumpajum aidaujai mina pachittsajum waitjuau asagmin, senchi kajegkajime. Untsu Jopak mina pachitus dekaskenum chichake.
Tuja atum waitjuaujum nuna tsagkugtugti tujutkugmek, siete toro, nuigtu siete uwig aishmag aidau yajuakjum, mina inakeg Job puja nuwi wetajum, nunikjum atumi tudaujum tsagkugnagtinnum nunú kuntin aidau maajum nuna neje ashí apeatajum. Dutikawagmin mina inakeg Job atumin pachipas mina segattatui. Tusa tujutkui atumek mina inakeg Job dekaskenum chichaka nunitsuk pegkegchau chichaku asajum, suwimak jumain ajuminig tsagkujattajime”, tiuwai.
Tusa tiajam Elifaz, Bildad, Sofar aatus Tuke Pujuu tibaunak betek umikajui. Dutikawagmatai Tuke Pujuu Job sumakbaunak betek umikui.
Job niina kumpaji aidaun pachis Apajuín segauwa duwi pujus, Tuke Pujuu Jopan ataktu yaunchuk aajakua imanuk awajsauwai. Dutikak nuigtushkam yaunchuk niina wajiji aidau ajujakua nuni kuashat ikauntukui.
Dutikam pujaun niina yachi aidau, umayi aidau, kumpaji aidau, tuja tikich aents aidau, nii pegkeg pujus wainajakbau aidau aatus shimutkajui ijagsatatus. Nunik jegawagmatai, ditajai ijunag yujumkan yuwinak jiistamawajui. Nunikag Jopan chichajuinak: “Tuke Pujuu waittsati tujamatai waittsaum nunú anentaimsa wake besemag anentaimji”, tiajui. Nuna tusag, nuigtushkam plata aidaun, tuja patakumtai oro najanamu aidaujai aatus maki makichik susajui.
Aatus Tuke Pujuu Jopan nii waitus nagkaikiuwa duwi nagkamas yaunchuk ajujakbaun nagkagas ikauntukui. Niina tagkuji aidauk: catorce mil uwig, seis mil camello, dos mil baka nugká pukuu aidau, mil burro aatus ajujakui.
Nuigtushkam diecisiete uchin akiauwai, catorce aishmagkun, kampatum nuwan.
Nawanji emkaunak Jemimá adaikauwai, untsu nuwi patatkaun adaikauwai Quesiá tuja nuwi patatkaun adaikauwai Queren-hapuc.
Nunú nuwa aidauk ashí nugkanmak dita ima shigmauch aajaku ainawai. Tuja Job niina wajiji aidaun, tagkuji aidaun, nugke aidaun, aatus ashí niina uchijinu atinme, tusa tiuwai. Dutikak niina nawanjinashkam ditashkam jukitin atinme tiuwai.
Apajuí etsagajua duwi nagkamas Job ciento cuarenta mijan pujusui. Nuadui uchiji aidau, nawanji aidau, tsakaka uchi akigbau aidau, ama tijaji aidaunashkam wainkauwai.
Nunik pujus múuntuch wajas jakauwai.
Aents pegkegchau aidau chichainamun antujus umiju wekaechauk shiig aneas pujustinai. Tudau aidau takatan wakejus taka wekaechauk, tuja Apajuín pegkegchau chichajuidaujai ijunag, ditajai betek chichá wekaechauk shiig aneas pujustinai.
Wagki niig nuna wekaetutsuk, Apajuí chichame umikta timauwa nuna umiak, kashish, tsawaish tuke nuwig anentaimas pujau asa.
Nuadui nunú aentsuk makichik numi yuminum ijusa ajaamu, pegkeg, senchi nejen, dukesh kaketsama imanai. ¡Iman asa ashí nii takamuji aidauk shiig pegkeg ainawai!
Untsu aents pegkegchau aina duka nunú aentsjaig betekchau ainawai, nuadui ditak ajusa wampujin dase umpui ajapama numamtin ainawai.
Aents pegkegchau aidaunak Apajuí dita takasbaujin diijus suwimkan susatnai. Tuja aents pegkejan takau aidau Apajuí pujutain ijunjagtina nuwig ditak wayachagtinai.
Tuke Pujuuk aents pegkeg aidaun kuitamui. Untsu aents pegkegchau aidauk dita pegkegchaujinig waittsagtinai.
¿Wagka aents pegkegchau aidaush Tuke Pujuujai shiwagmagainakush ijunjash pampandayinawa? ¿Wagka chicham jegamainchaunash wainkash tuu yujawa?
Nugkanmaya apu aidau yaakta apuji aidaujai ijunag Apajuín kajejuinak, nii etegka apu adaikauwa nunashkam shiwagmainak wakenmataik chichaman umijuinawai.
Nuninak senchi untsumkag: “¡Achikbaujai betek batsatag duka ankanmagawagmi! ¡Tuja jigkaja emetuamujai betek batsatag dushakam agkanmagawagmi!” wajainawai.
Imatiagtai Apajuík niina pujusa inamtaijin nayaimpinum pujus dushikiawai.
Dutikak kajejuk uwakeawai, untsu nuni senchi kajejuk chichajak:
“Wi etegkan apu emamugnak muja etegkamua nuwi Jerusalén pujus inamjati tusan wi apusajai”, tawai.
Tuja Tuke Pujuu mina tujutma nuna etsegkatjai. Tuke Pujuu chichagtak: “Ametme mina uchigmek, amek wi akiinati tima akiinauwaitme.
Ame wakegamu segatta, Wi nunak imatiksanuk ashí nugkanmaya aents aidaun amastatjame aminu atinun.
Ichinak najanamu shigki basegbauwai awati tsaimaina numamtuk, apu pegkegchau aina duka ame tsaika utsagtatme”, tujutmae.
¡Apu nugkanum inamin aidauwah, shiig antuktajum, nunikjum juju chicham shiig unuimagtajum!
Nuniakjum Apajuí eme anentsajum umigkujum shiig aneasjum ememattajum.
Apajuí eme anentsajum ememattajum kajegtamkainum, nii kajegtamkamtaig jinumain ainagme, wagki nii kajeamujig makichkish imijtumaitsui. Aents Apajuíyai kajinas anentaimaidauk nii kuitamsam pujuidau asag, shiig aneas pujusagtinai.
Tuke Pujuuwah, ametme iina apuji, ashí tikich aidau nagkaesau muunmek. ¡Amina daagmek ashí nugkanum antunawai! ¡Amina imanjumek nayaim múunta nuna nagkaesauwai!
Ame nayaim najanamua nuna diisan, tuja nantu, yaya aidaujai ame najankamu aidau nayaimpinum ayá nunashkam wainkun
anentaimsan: ¡Aents aidautik pegkegmakesh ainatsji! ¡Tikima wainkauch ainaji! Nunin ajinish ¿wagka tujash puyatkagtusmesh kuitamkagtame?
Aentsuk ángelchawashit tumain najanauwaitme. Nuadui apu kuitamaina imatiksam kuitamam duka dutikame.
Dutikam uwig aidau buey aidau, kuntin ikamia aidau,
chigki yakí nanamin aidau, namak nayantsanmaya aidau, tuja tikich kuntin aidau nayantsanum ayá duka ashí nii idaitusuitme.
Tuke Pujuuwah, ametme iina apujimek, ametme ashí tikich aidaun nagkaesau dekas muunmek. ¡Amina daagminak ashí nugkanum dekainawai!
Aents anentainkachu aidauk: “Apajuík atsawai”, tuinawai. Nuadui dita anentainig ima pegkegchau aina nunú takatak ajuinawai, nuadui dita takamuji aina duka shiig dakitmainai. Tiki makichkiuchikesh pegkejan takauk shiig atsawai.
Apajuík aents aidaunak nayaimpinum pujusag diyawai, makichkikesh shiig anentaimkau Apajuí umigmain atsuash tusa wainkatatus.
Tujash aents aidauk pegkegchau takatan yujajui, nunidau asag ashí betek tunamakaje. ¡Tiki makichkikesh pegkejan takauk shiig atsawai!
Pegkegchaun takau aina duka anentaimainatsui. Pag yuwa wamak amutiama numamtuk mina aentsug aidaun amuinawai. Nunú aents aidauk Apajuí yainkati tusagkesh makichkish Tuke Pujuunak segachu ainawai.
Nunú aents pegkegchaun takaina duka sapigmainak kujaidiagtatui. Tuja Apajuík aents ima niina chichamen umin aidaunum pujawai.
Atum pegkegchau aidautijum aents ujudauch ememachu aina nunú atsaneakjum dushikiagme, tujash Tuke Pujuu ditanak kuitamui.
¡Israel aents aidaun uwemtijatin utusag Siógka mujajinia taawa! tusan wakegajai. Tuke Pujuu niina aentsji aina nuna pujutjin iwagtugmataig, Jacob Israel daagtina nuna uchiji aidauk ashí shiig aneasagtinai.
Tuke Pujuuwah, ¿aentsush wajuku aidauwa amina jem pegkegma nuwish pujumainaita? Tuja ¿wajuku aidauwa muja ame etegkamua nuwish pujumainaita?
tikichnash pegkegchaun chichagchau, niina kumpajinash pegkegchau awagmachu, tuja nii ijutkamu aidaunash inatsauchu;
aents Apajuín dakitaujaig makichkish ijunchau, untsu Tuke Pujuun eme anentaunak niishkam eme anentus diin, tuja waitiakush nii anagkagtuamunak betek umin.
Kuichkin tsagkatkagtukash ewaekam akigkata tusa waitkagkagtuchu, tuja aents takamsachu aig, tsanumjugta akiktagme tamash dakitin. Nunú aents imanis puja duka shiig aneas tajimat pujustinai.
Chah, Tuke Pujuuwah, kuitamjukta, wika aminí ejamatnak egajai.
Wi amina chichagkun: “Ametme mina apug pegkegnum yainnumek, tikich amea ibauk atsawai.”
Ame chichagtakum: “Mina aentsug nugka batsata nunú minak umigtuidau asag shiig awajtuinawai.
Untsu tikich aents aidau apajuíchun apajuímainak niina umijuina duka senchi waittsagtinai”, tame. Nuadui wika nunak tuké etsagjashtinaitjai. Tuja nunú apajuímtai aina nunak makichkish emematchattajai. Nuna daajinakesh makichkish adaikashtinaitjai.
Tuke Pujuuwah, ametme mina ashí sujinmek. Ame sujame kuashat pegkeg aidau, mina pujutjua duka aminí awai.
Nugka shiig pegkeg aidau makichkish wi anentaimtujakchamu ajutui, Apajuí anagtuamu wi jukitin ajuta duka dekas shiig pegkejai.
Tuke Pujuunak shiig pegkegnum chichagtinaitjai, nii minak pegkegnum jintinjau asamtai. Dekas mina iyashjunash jintinjutui, dutijak kashishkam esetawai.
Tuke Pujuu mina Apajuíjua duka tuke wijai ijutkau pujawai. Wika niini emetuman wajau asamtai, makichkish ajunjashtin ainawai.
Wika shiig aneasan dakunkut pujajai, ima niyaig kajintsa anentaimsan pujuttajai.
Apajuíjuh, amek minak jakati tusamek idaituschattame, tuja ¡pegkegmaitak ukumatainum ukusam kaugti tusamesh idaituschattame!
Jinta pujutnum ekagtina nunú ame iwaintugkattame. Ame pujamugmia nuwig shiig dakujamu awai. Aminí awai dakujut tuke atina nunú.
Apajuí imanjiya nunak nayaimpia nunú ujajatui, nayaim wigkaya nunú wainku, dekas Apajuíyap najanauwaita taji.
Tsawaiya nunú, kashia nujai, Apajuí imanjinak tuke etsejuinawai.
Chichainachiatak, makichik chichamnakesh tuinachiatak, tuja chichamujigkesh antugchatayaitak,
ashí nugka nagkatkamunum dita chichainamuk antugainawai. Tuja nayaimpinum etsa ekemsatnunak Apajuí umikui.
Etsag nuwi eketu makichik aents yama nuwan nuwatuk nii kanutaijin pujau jiinama numamtuk kashikmas jiinui. Nunik jiinki aents tupikain uminas shiig aneas wemaina numamtuk weawai.
Tuke Pujuun chichamega duka yamajam pujutan sukagtau asa, shiig pegkejai. Tuke Pujuun chichamega duka waitchauwai, shiig dekaske, wagki nunú aents kakagchauchin unuidau asa.
Tuke Pujuun chichame umiktina duka pegkejai, anentainum dakujutan sukagtau asa. Tuke Pujuun chichame umiktina duka dekas shiig pegkeg tsaaptinun anentaimtikagtinai.
Tuke Pujuu puyatjusa umigbauwa duka shiig pegkejai, tuja nii chichamega dusha tuke megkaekashtinai. Tuke Pujuun chichame umiktina duka waitchauwai, dekaskenum ashí pegkejai.
¡Nunú chichamak oro tsuwatjinchau shiig pegkeg akika nuna nagkaesauwai, tuja dapa yumiji yumimitu pegkejama nuna nagkaesau shiig pegkejai!
Wika amina inakmetag duwi pegkegchaun takasai tujutu asa, amina chichamjumea nunú jintinjawai. Nunú chichaman umiauk shiig pujustinai.
Makichik aentsuk niina tudaujinak nigki anentaimsag dekagmamaitsui. Nuadui, Tuke Pujuuwah, ¡wi pegkegchaun takamsatjai tusan wakegachiatkun takamsamug aidaush tsagkugtugta!
Tuja mina ememataijush emegkatjukta. Mina emematug wagagtuki, idaitusaipa. Aatsan wisha ibau tudau ajuta nuna agkanmagatjai.
Tuke Pujuuwah, mina chichamjush mina anentaimtagjai, ame diismash pegkeg, wakemain ati. Chah, Tuke Pujuuwah, ametme mina ayamjutkam uwemtijinmek.
¡Apajuíjuh, Apajuíjuh! ¿Wagka minash idaitusume? ¿Wagka taamesh uwemtijatsme? ¿Wagka wi imanikan amina segaakun buutaish pachittsume?
Mina Apajuíjuh, tsawaish, kashish untsuajame, imatjamash aigtsume. ¡Wi ayabaujuk atsugtawai!
Tujash ametme pegkegmamek, ametme apumek, iman asamin Israel wegantu aidau emematjamainawai.
Iina apachji aajaku aina duka aminí kajinmamsag anentaimajaku ainawai; aminí kajinmamsag anentaimaidau asamtai, agkanmitkauwaitme.
Yainkata tusa segapainakuish, ame agkanmitkauwaitme, tuja aminí kajitmamsag anentaimaidau asagmatai, tsanugmek idaisachuitme.
Tuja wika aents tamak amaitsujai, wika bagajai betekaitjai. ¡Wika aents aidaun dushiktaiyaitjai!
Mina waituidauk dushijuinawai, nuninak buuken pegainawai.
Nuninak: “¡Tuke Pujuuwai kajinmamas anentaima pujuuwe nuadui, nii taa uwemtikjati! ¡Imatika aneau asa, nii uwemtijati!” tuinawai.
Tuu yujatnume: Ame minak akiinati tujutiu asamin, mina dukuju waken egkemkan akiinawaitjai. Tuja ame minak mina dukuju kuntujin patattsam kuitamjukmayume.
Duwik nagkamsam wi akiintsaig, ame minak kuitamjukuitme. Tuja mina dukuju wakeen pujubiag duwi nagkamsamek mina Apajuíg aayume.
Ima minakek idaitusaipa, wika waittanum jegantan pujajai. Tuja mina yainmainuk atsugtawai.
Mina shiwag aidauk, baságnumia toro kajen aina iman tententuawaje.
Dutijuawag ikamyawa kajen shinuwama imatuinak esattatus tsekenjuinawai.
Tuja wika yumi ukagag megkagama numamtinaitjai; mina ukunchig aidauk akaejaujai betek wajase. Tuja mina anentaijuk wiya yumimeaujai betek wajase.
Mina wenujuk ichinak yama inajuamu bukuama nunin wajase. Mina idaijush kayakmataijui nujamjutkae. ¡Jakaujai betek minak nugka yukukuntunum aepjukiume!
Aents pegkegchaun takau aidau yawajai betek tuwagtukaje; tuja mina dawegnak, mina uwejujai ichinjujaje.
Mina ukunchig aidaunash pan wainmain dekapeajai; tuja mina shiwag aidauk ayatak diiju batsatui.
Mina jáanchjun jujutkiag, yana daajig jiinkiti, nunú jukiti tusag, nunú dutika dekatain wasugkamainawai.
Tujash Tuke Pujuuwah, ametme mina senchimtijinmek. ¡Tupanjutsuk, wamak taam yainkata!
Puyajai ijutiag mantuawainum minash agkanmitkajuata. Yawajai betek aina nunú maatnume tusamek idaitusaipa.
Leónjai betek kajen aina nunú mantuawainum ayamjutkata. ¡Toro kajen kachujin magkagtina iman aina nunú mantuawainum ayamjutkata!
Ame ayamjutkamin, wi amina pachisan mina yatsug aidaun ujaktajai; dutikan ditajai ijunjan amina emematkun kantamatjai.
¡Atum Israel aents aidautijum, Tuke Pujuu eme anentin aidautigmek, Niina senchiji anentaimtusjum ememattajum!
Apajuík ujudauch aidau waitiamun wainiatkug waittsatnume tusag pachitskek idaitsui. Tuja uumjutnakesh uumjuchui. Yainkata tusa segamak antujui, nunik betek yayawai.
Apajuíjuh, ima aminak ememattagme, amina aentsjum eme anenjamin aidau kuashat tuwakbaunum nunak umiktatjai.
Ujunauch aidautigmek yutai yuwajum shiig ejemagtajum. Tuja Apajuí wainkatasa egautigmek nii ememattajum, nuniakjum kuashat mijan pujustajum.
Ashí aents tikich nugkanmaya ditash niimtin aidau, chichamnash tikich chichaman chichaaku aidauwah, Tuke Pujuu kajimatkigpajum. Niiyai jeganjum, ¡tikishmaja pujusjum ememattajum!
Tuke Pujuuwai apua duka, iman asa ashí nugkanum inamui.
Shiig atsumkas pujautigmesh, tuja ashí jaka pujautigmeshkam, ima Apajuíya duke tsuntsumjuajum etsagjatajum, wagki ima atumkek pujutak jukichu asajum.
Wi wegantu aidauk Tuke Pujuun emematuinak, tuké niina pachisag etsejiagtin ainawai.
Nuninak atakea duwi akiinawagtina nunashkam Apajuín takatji pegkeja nuna, kuashat wainchatai aidaun iwainajua nujai pachisag ujakagtinai.
Aents uwigjin puyatjus kuitamna numamtuk mina kuitamjauk Tuke Pujuuwai, nuadui wi atsumamuk atsugtawai.
Aents niina uwigjin chijichi pegkejan ayu ayugkawa pimpiagtai, yajuak bikintunum ayamtikama numamtuk, Tuke Pujuu minak ayamtijawai. Tuja kitamamun uwagti tusashkam entsa pegkeg wiyakunum ejetawai.
Niig tuke anenka ibau asa, wi pimpitaishkam ichichtawai, dutijua pujut pegkegnum etawai.
Nugka ségaju ishamain suwenum nagkaemaknush, ame wijai wekagu asamin, ishamkashtatjai. Uwija kuitamin uwigjin ayamjuktatus ushujutaijin takus wekagama numamtuk, amek mina ayamjutkatasam wekaeme. Nuadui jamainnum jegaknush ishamkashtatjai.
Mina shiwag kajegtin aidaun emtin, ame minak yutai pegkeg aidau umigtame. Aents ipaamujin shiig anentus juwak buuken kugkuinai nijau aina imatiksam minak shiig awajtukume. Umutai umikbau pinignum aun aents wainak shiig anegama numamtuk, minashkam shiig anemtijusume.
Amina anenkagmia nunú, wait anenkagtutaigmijai ashí tsawantai tuke uyuuntawai. Tuke Pujuuwah, wika ame pujam nuwi tuke pujustinaitjai.
Nugkak ashí Tuke Pujuunui, nunú nugkanum ashí ayá duka, nuwi batsamin aidaujai ashí niinu ainawai.
Wagki nugka tujig asatnunak nii umikui, dutika nayantsanum, namak aidaunum aatus emetug idaisauwai.
Tuke Pujuu mujaji etegkamua nuwish ¿yaki wakainta? Apajuí jee pegkegma imannummash ¿yaki wayash pujusainta?
Nunak aents pegkegchaun takachu, anentai pegkeg, dakumka najanamun emematchau, umikchatnaitak tsanumak Apajuí daajin adayas dekas umiktatjai tuu wekaechau, nuwig wayawagtinai.
Nunú aentsnak niina apuji Apajuíya nunú uwemtijatnai. Tuja niinak Tuke Pujuu pegkegnum yumigkig, ayamjuk shiig pujutan susatnai.
Tuke Pujuu, Jacopa Apajuíjiyah, aents amina egapaidauk, dutika yayaam agtinai. Tuja amina segapaina nuna uchiji aidaushkam dutiksaik yayaam agtinai.
¡Jerusalégka waitijiya nunú ujaitajum! ¡Yaunchuk waitai aajakua nunú ujai idaisatajum! ¡Apu pegkejam niina imanjin nayaimpinum, nugkanmash inamna nunú wayattawai!
Apu pegkejam niina imanjin nayaimpinum, nugkanmash inamna dusha ¿yaita? Duka dekas iina apuji Tuke Pujuu niina shiwaajinash ishamchau, wajiuwa nunuwai.
¡Jerusalégka waitijiya nunú ujaitajum! ¡Yaunchuk waitai aajakua duka ujai idaisatajum! ¡Apu pegkejam niina imanjin nayaimpinum, nugkanmash inamna nunú wayattawai!
¿Yaita nayaimpinum, nugkanum inamna dusha? ¡Duka Israel aents aidaun Apujiyai! ¡Duka Tuke Pujuu ashí senchigtina nunuwai! ¡Niiyai dekas apu pegkejam, niina imanjin nayaimpin, nugkan apujiya nunú!
Tuke Pujuuwai mina tsaaptinjuk, Tuke Pujuuwai mina uwemtaijuk, Tuke Pujuuwai mina pujutjun kuitamjutuk, nunin aish ¿yanak wisha ishamkainja?
Aents pegkegchau mina shiwag aina nunú, ijunainawai mina mantuawagtatus, tujash ditak tukumak iyajag jinuinawai.
Kuashat suntag mina tententuinakuish, wika ishamkashtatjai, tuja mina jetetkagtatus uminainakuish, wika puyattsuk pujuttajai.
Ima makichkia nunak Tuke Pujuun segabiajai, tuja wika ima makichkia nunak wakegajai: Wika iwaku pujag duikik kashi kashinig Tuke Pujuun emematkun niina jee pegkegma nuwi pujustatajai, niina pegkegmajiya nuna wainkatasan.
Tsawan utugchat ajuttaish, Apajuí niina jee pegkegma nuwi uugkattawai, Tuja kaya muunnum waka uwemaina numamtuk uwemtijugtatui.
Nuadui mina shiwag aidau tententuinakuish, ishamkashtatjai Apajuí depetmikaju asamtai. Nuadui kuntinu maan Apajuí jee pegkegma nuwi apeakun niina ememattatjai; shiig aneasan senchi kantamkun Tuke Pujuun ememattatjai.
¡Tuke Pujuuwah, amina segajame, antugtukta! ¡Minash wait anenjujam, aigkata!
Mina anentaig chichagtak: “Apajuí egakta”, tujutui. Nuadui amina wainkatasan egagme.
¡Wait aneasam uumjutkaipa! ¡Kajegtukam aigtsuk idaitusaipa! ¡Ima ameketme mina yainnumek! Nuadui mina ayamjutmain atsugtaigkik, ima minakek idaitusaipa, wagki ametme mina Apajuíg uwemtijin.
Mina apag mina dukugjai ima minak idaituinakuish, Tuke Pujuuwah, ame minak jujukim kuitamjuktinaitme.
Mina shiwag aidau egatuinawai, nuadui Tuke Pujuuwah, amina jintim pegkeja nunú iwaintugkata, tuja wisha wajuk pujumainaitja nunú tujutta.
Mina shiwag aidau dita wakegamujin uminak, maatnume tusamek tsagkamjukaipa, mina shiwag tsanumin aidau nantagtujaje.
Tujash wika eke jatsuk iwaku juju nugka juwig pujusan, amina pegkegmagmia nuna wainkatnunak shiig dekajai.
¡Tuke Pujuuwai kajinmamsam anentaimsata! ¡Ishamkagtutsuk, ichichmamjata! ¡Ehe, dekas ima Tuke Pujuuwaig kajinmamsam anentaimsata!
Tudauji ashí tsagkujamua duka shiig aneastinai.
Aents pegkegchau takatan anentaimtus wekaetuchuk shiig aneastinai. Tuja tudauji ashí tsagkujamushkam shiig aneastinai.
Wika mina tudaujun etsegtumachkunuk, wake besemag pujau asan ayatak jamaijai.
Nuadui ame dekapjau asamin, tsawaish tuja kashish senchi waitmaijai. Yagkug etsa sukuam kagama numamtuk dekapmamkun, kakaumainchau dekapmaijai.
Nuniakun mina pegkegchaugnak, makichkish uutsuk etsegtumaktajai tusan amina ashí ujakmaijame, nuadui ame mina tudaujuk ashí tsagkugtugmayume.
Nuadui amina umigtamin aidauk, waituinakush amina segapainawai. Nuadui nujag dujajak nugka punag weakush, ditanak amaigkashtinai.
Ametme mina ejamataigmek, ishamainnumash ame kuitamjame; nuadui ame agkanmitkajuamun anentaimtusan shiig aneakun, kantamjagme.
Apajuí chichaak: “Wi aminak diyakjame, nuadui amina unuinagtasan jintintuattagme, tuja wiki jintan inaktusan kuitamkattagme.
Nuadui caballo, burrojai anentaimchau asamtai, jagken jijui jinka emetua mai japia, mai japia, awajam wegama numamtinuk, amek aipa”, tujamui Apajuí.
Aents pegkegchaun takau aina duka kuashat waituinawai. Untsu ima Tuke Pujuuwaig kajinas anentaimaina nunak, niina anenke múunta duwi tuke ijik kuitamui.
Aents pegkeg, tuja takatjish pegkeg aidautigmek, Tuke Pujuuwai shiig dakujustajum, ¡Nuniakjum nii emematkujum shiig aneasjum senchi kantamjuatajum!
Aents pegkeg aidauwah, shiig aneasjum Tuke Pujuu emematkujum kantamatajum. Aents pegkeg aidau kantabauk yajautsui.
Arpa awatku kantamtai kantamkujum Tuke Pujuu see titajum.
¡Kantamtai pegkeg aina nunú kantamkujum nii ememattajum! Tuja yamajam kantamtai kantamkujum nii eme anentsajum shiig aneakjum untsumtajum.
Tuke Pujuun chichamega duka waitchauwai, shiig dekaske, nuadui nii tibauwa duka ashí betek uminui.
Tuke Pujuuk pegkeg takata nuna dekaskea nujai aneawai. ¡Nuadui niina anenkega duka ashí nugkan jamag awai!
Tuke Pujuuk ima niina chichamenig nayaim aidaun, nantu, etsa, yaya aidaun aatus ashí najankauwai.
Apajuíyai kucha múun aidaunmayan yumi yajuak makichkinmak ijumjauwa duka.
¡Aents ashí nugkanmaya aidautijum Tuke Pujuu eme anentsajum umigkatajum!
Wagki nii niina chichamenig ashí najankauwai. Tuja nii nunikti timauwa duka imanisag makichkish wajukachmin wajas asauwai.
Untsu Tuke Pujuu nuna dutikatjai tibauwa duka makichkish yapajinchauwai.
Aents aidau Tuke Pujuuwai dekas iina Apajuíjig tuina duka shiig aneasag pujusagtinai, wagki midau ati tusa etegkamu asag.
Tuke Pujuuk nayaimpinum pujusag ashí aents aidaunak diyakui.
Nii puja nuwi pujusag aents nugkanmaya aidaush wajukenawa nunak ashí wainui.
Apajuíyai iina anentain najadauk, nuadui ashí ii takamunak diigtamkawai.
Makichik apua duka niina suntaji aina nujaig ayamjumakag uwemaitsui, tuja aents aidaushkam niina senchijinigkik ayamjumamaitsui.
Tuja caballo aina duka senchigtin ainayatkush, aentsu ayamjukag uwemtikmaitsui.
Untsu Tuke Pujuun eme anentus, ima niyaig kajinmamas anentaimaina nunak nii tuké kuitamui.
Tuja nujan tepeamtaish, nujantai jakati tusag idaitsui.
Ii aidautik Tuke Pujuuwai kajinmamsa anentaimji, nuniajin ¡nii kuitamjamak yaimpaji!
Iina anentain Apajuí anentaimtusa shiig aneaji. Nuniaku niina daaji pegkegma nuwi kajinmamsa anentaimji.
¡Tuke Pujuuwah, aminí anentaimsa pujau asajin, amina anenkagmia nunú uyunkagtusti!
Wika Tuke Pujuunak kashi kashinig pegkegnum chichagkun, tuke ememattinaitjai.
Wika Tuke Pujuuwai eme anenmamjai; nunú antukjum ememachu aidautigmek, shiig aneastajum.
Tuke Pujuu daaji múunta nunú ashí ijuntusaja emematiagmi.
Wika Tuke Pujuun segabiajai yainkati tusan, dutika ai sapigmamujun agkanmitkajuabi.
Tuke Pujuuwai anentaimas pujuidauk, shiig aneasag pujuinawai, nuadui datsan ipatmak achagtinai.
Wika wainkauchitjai, nuniau asan Tuke Pujuun segabiajai. Tusa segai nii antugtuk, wi waitiamujun agkanmitkajuabi.
Aents Apajuín eme anentus umijin aidaunak Tuke Pujuu aentsji ángel awemamua nunú kuitamui.
Tuja Tuke Pujuush dekas pegkejashit tusajum dekaatasa wakegakjumek dekapsatajum: ¡Aents Apajuíyai kajinmamas anentaimaidauk, shiig aneas pujusagtinai!
Tuke Pujuunu atajai tumamiu aidautigmek, nii eme anentsajum ememattajum; wagki niina umijuidauk makichkish atsumchagtinai.
Wiakuch aina duka ujudauch wajasag nujantai waituinawai. Untsu aents Tuke Pujuun egau aina duka tuke waittsachagtinai.
Mina uchig aidauwah, minai minitajum, nunikjum antugtuktajum, Tuke Pujuu umigtan wi jintituatjime.
¿Kuashat tsawan pujustasamesh wakegamek? Iwaku pujusam shiig takakum dakujustasamesh ¿wakegamek?
Nuniakmek, pegkegchau chichamak chichatsuk pujusta, tuja wait aina duka makichkish chichakaipa.
Pegkegchau takat aina duka idaisata, nunikam pegkeja duke takasta; nuniakum kakanmamsata maak agkan pujutnum.
Tuke Pujuuk aents niina shiig umijin aina nuna kuitamui, dutikak nii sumamunash antujuk yayawai.
Untsu tudaun takau aidaunak Tuke Pujuu kajejawai, dutikak ijina atakesh adeagchatnun emegkagtatui.
Tuke Pujuuk niina umijin aidau sumamun betek antujui; dutikak nii waitiamujinash agkanmitkawai.
Aents wika uwemjashtinapitja tusa anentaimak waitiaun uwemtijatatus Tuke Pujuuk tikijuch pujawai.
Tuke Pujuun umigna duka kuashat utugchatan igkuawai, tujash niinak Apajuí depetmatnak suwawai.
Tuja niina ukunchi aidaunashkam nii kuitamjawai; nuadui makichik ukunchinakesh kupigkachagtinai.
Aents pegkegchau aina duka ditá tudau takamsamujin waituinawai, tuja Apajuí umijin aidaun kajejuina dushakam suwimkan jukiagtinai.
Tujash Tuke Pujuuk niina inake aidaun uwemtikawai. Nuadui ¡Tuke Pujuuwai kajinmamas anentaimaidauk suwimak suwamak achagtinai!
Aents pegkegchaun pujutji diigsam kajekaipa, tuja aents pegkegchau aidau atsumkas pujuinakui, nunú diisam kajegkagtukaipa.
Wagki nunú aents aina duka dupa tsupikam wamak kagaja megkagama numamtin ainawai.
Tuke Pujuuwaig kajinmamsam anentaimsata, nuniakum ima pegkeja duke takasta. Nuniamin Apajuí yaimpasmatai, juju nugkanum pujusa takakum shiig yuwa pujusminum.
Tuke Pujuu shiig anentsam aneeta, nii umiktatui ame senchi wakegamunak.
Amina pujutjumek Tuke Pujuu idaitusta, dutikakum niyai kajinmamsam pujusta, nuniamin nii yaimpaktatui.
Ame shiig pujamugmea nunú, tuja amina takatjum pegkeja dushakam etsa tajimak shiig etsantama iman atinai.
Tuke Pujuu emtin wainka chichá wekaetsuk takamtak pujusta; nuniakum dakasta nii yaimpakti. Tuja aents pegkegchau aidau shiig atsumkas pujuinakui, nunú diisam kajegkagtukaipa.
Tuja kajeta duka idaisata, kajeka jiyanita dushakam ukukta, kajekaipa, wagki kajeamua duka utugchatan itawai.
Aents pegkegchau aina duka ijina utsaam agtinai. Untsu aents aidau Apajuín umijuinak niinig anentaimas kajinas batsata nunú Tuke Pujuu nugkan anagkagtuawa nuna jukiagtinai.
Aents pegkegchaun takau aidauk, dukap atsuk megkaejattawai; nunikagmatai wainkatasa egaakmesh makichkish wainkashtinaitme.
Untsu aents ememachu aina nunú nugka pegkegnum wayawag, tutit chicham atsamunum shiig pujusagtinai.
Untsu aents pegkegchauwa duka aents pegkejan kajejak pegkegchau awajkatatus egatui.
Tujash Apajuík nunú aents aidaunak dushikiawai, wagki dita megkaejatnuk tsawan jegau asamtai.
Aents pegkegchau aina duka ujudauch aidaun, ememachu aidaun, pujutji pegkeg aidaun aatus maawagtatus puyagjin akentaijijai uminawai.
Tujash ditak, dita puyagjinig maam agtatui, untsu akentaiji aina duka kupija utsantam agtatui.
Aents pegkegma duka wajiji kuashat achataish, aents wiakuch pegkegchaun nagkaesau shiig pujawai.
Wagki Tuke Pujuuk aents pegkegchau aidaun ijinak, aents pegkeg aidaun kuitamkattawai.
Apajuík aents tudaugtuchu aidaun kuitamui, tuja ditak ajumaish tuke atina nuna jukiagtinai.
Aents pegkegchauwa duka tsagkatjukta takui tsagkatkamash akikmachui; untsu aents pegkeja duka tsagkatkamak nuni ewagas akikmawai.
Apajuí pegkegnum yumigsamu aina nunú nugka pegkegnum pujusagtinai; untsu nii pegkegchaunum yumigjamu aina duka, ijina utsam agtinai.
Tuke Pujuuk aentsu pujutjin diijus nii wakegamujai betek pegkeg ataik, shiig pujusti tusa yayawai.
Tuja nunú aentsuk pegkegchaunum iyakush, nunisagkek megkaekashtinai, wagki nigka Tuke Pujuu achiakbau asa.
Wi datsa asan pujuyag duwikish, tuja yamai múuntuch wajasan pujag duwish, makichkish waintsujai aents pegkeg aidau Apajuí kajimatki idaisamu asag waituidaunak, tuja dita uchiji aidaukesh yumain atsujam waituinak sumá yujaunak makichkish waintsujai.
Aents pegkeg aina duka ashí tsawantai wait anenkagtinai, nuniau asa tsagkatkagtinai; tuja niina uchiji aidaushkam pegkegnum chichajam agtinai.
Pegkegchau takata duka tupanjata, nunikam pegkeja duke takasta, nuniakum ame pujustinun Apajuí anagtabauwa nuwi tuke pujustinaitme.
Wagki Tuke Pujuuk shiig takamua nuna wakegawai; nuadui niina umijuidaunak kajimatkig idaitsui; untsu pegkegchau aidaunak dita uchiji aidaujai ashí ijinui.
Nugkan Apajuí anagkagtuawa nuwig aents niina umijin aidau tuke pujusagtinai.
Aents pegkejak shiig anentaimas chichawai; nuniak tuke pegkeja nunak chichawai.
Nuniau asa niina anentainishkam Apajuí jintintuamua nunak tuke aneakui; ¡nuadui niig makichkish pegkegchaunmak iyaumaitsui!
Aents pegkegchauwa duka aents pegkejan tsanumjug, maatnume tusa sujuktatus wekaetawai.
Tujash Tuke Pujuuk aents pegkegchauwa nunú maati tusag idaisashtatui; tuja nuigtushkam tsanumjujagmatai, achikag waitkastinme tusagkesh idaisashtatui.
Tuja amek Tuke Pujuuwai kajinmamsam pujusta, nuniakum niina chichame umigkata; wagki nii aminak tikich aidaun nagkaesau etamtatui, dutijama nugkan anagtabauwa nuna amastinai. ¡Nuwi pujusam aents pegkegchau aidau jinuidau wainkatnaitme!
Aents pegkegchauwa nunú numi múun wajaama numamtuk ememas wajaun wainkabiajai.
Tujash wajukayawas, megkaekabi, wainkatasan egaknush wainkachmaijai.
Aents shiig anentaimkauwa nunú diista, nunú aentsuk tutit chicham atsaunum agkan pujustinai.
Untsu aents antumtikmainchau intimkiu aina duka ashí ijina utsaam agtinai; nuadui ditak jinatnujin dakainawai.
Tuke Pujuuk aents pegkeg aidaun yaigka uwemtiknai, tuja tsawan waitiamu jegataish, nii ejaka kuitamui.
Tuja ditanak Tuke Pujuu ayamjuk agkanmitkawai, wagki niyai kajinmamas anentaimaidau asagmatai.
Wika Tuke Pujuu yainkati tusan niiyai kajitmamsa pujusan segabiajai; tusa segai nii antugtukmayi.
Tuja wi jamainnum jeganta pujaish, nii uwemtijugmayi. Tuja kuchanum tepea jamaina numamtuk ashí jaka pujai, Apajuí uwemtijugmayi. Dutijua kaya múun makichkish buchitmainchaunum wajasa iyaumaitsu iman etibi. Nuadui wi wekaesatnunak nii umigtuke.
Dutijak yamajam kantamtain Apajuí kantamjutain kantamati tusa jintinjuabi; nuna wi kantabau kuashat aents aidau anentain antinkabi, dutikam Tuke Pujuuwaig kajinas anentaibiagmayi.
¡Aents ememachu tuja wainka apajuímtai aidaunash emematchau, ima Tuke Pujuuwaig kajinmamas anentaimaina duka shiig aneas pujustinai!
Tuke Pujuu mina Apajuíjuh, amek jutii wait anenkagtakum, kuashat ishamain wainchatai aidau iwainajuitme. ¡Makichkish amejai betekak atsawai! Nuna pachisan etsegkatag takunush, ashí etsegmainchau dekapeajai.
Apajuí tsagkugtugti tusag kuntinu maawag nuna nejen ashí apeatnume, dutikainak ajak aidaunashkam anentag sujustinme tusamek sumatsme. Untsu Apajuín chichamen antukti tujutiume.
Nuadui, papiinum agagbau mina pachitus tawa nujai betek, chichaakun: Juwi pujajai, timajai.
Apajuíjuh, ame wakegamu takata nunú minak shiig awajtawai. ¡Ame jintinjuamua nunú mina anentaijui ajutui!
Amina aentsjum aidau kuashat tuwaka ijunbaunum amina takatjum pegkegma nuna iwainakmajai. ¡Tuke Pujuuwah, wi aminun pachisa etsegtsuk uuka pujatsug duka amek shiig dekame!
Tuja aents aidau wait anentakum, dita tudaujish tsagkugnaitam nunú pachisa etsegtanmak itattsachmajai. Tuja ame anagkagtuamuk betek uminaitam nuna ame uwemtikagtamujai pachisan chichagkagtukmajai. Nuigtush amina aentsjum kuashat aina nuna emtinig amina anenkagminak dekaskegmijaig, makichkish uukchamjai.
Nuadui Tuke Pujuuwah, amesh minash wait aneasam amina anenkagmea duka atushat etugtipa. ¡Amina anenkagmin pegkegmagmea nujai yainkata!
Untsu ame kuitamjachkuminig wika jamainaitjai, wagki wi waitiamua duka dekapakuish makichkish ejemaitsui. Mina tudaujuk mina intashjun nagkaesau shiig kuashat ajutui. Iman asamtai, datsaamakun shiig niimsachmin, nuigtush shiig pujuschamin jakamin dekapeajai.
Tuke Pujuuwah, ¡wait aneasam, minash agkanmitkajuata, dutijakum wamak yainkata!
Aents aidau mina mantuawagtatus wakejutuina duka ame inatsakta; dutikamu asag, mina pegkegchau awajtuktatus anentaimaina duka datsantin pisagtinme.
Tuja mina dushijuina duka datsagkag pisagtinme.
Untsu amina egapaina duka shiig aneastinme; tuja ame uwemtikagtinaitam  nuna wakejuina duka: “¡Apajuíyai dekas múunta duka!” tusag tuke emematjamtin atinme.
Tuja wi shiig senchi waitiakun wake besemag pujag nunú, minash wait aneasam Tuke Pujuuwah, kajimatjukipa. Ametme mina yainkam uwemtijinmek; nuadui Apajuíjuh, minash wamak yainkata.
Japa senchi kitamak uwagtatus yumin egama numamtuk wika Apajuíjuh, amina egajame.
Apajuí pujuta sukagtina nuna wainkatasan, aents kitakai waitiak yumin egamaina numamtuk egajai. ¿Wajutik wisha ataktush Apajuí jee pegkegma nuwish wayatja? tusan anentaima pujajai.
Nuwi anentaimkunuk wake besemag dekapeajai. Wi yaunchuk aents aidaun yajuakan Apajuí jee pegkegma nuwi emai, shiig aneasag Apajuín emematuinak untsumki shimuyanum nuna anentaimjai. ¡Yajauwajah ijunja Apajuí emematbau!
Iman aish ¿wagkanuk wisha mijaktaja? Wi puyatjumainuk atsawai. Apajuí uwemtikagtina nuwig kajintsan anentaimtatjai, nuniakun ima niinak ememattatjai.
Shiig aneasa pujuschamin wake besemag dekapeajai, nuniakun muja Hermón tuja muja Misar tutainum namak Jordágka nujinchi jinagbaunum pujusan aminí senchi anentaimjai.
Tuja ame najankamu aidau mujanum wajasa antam, namaka nujinchi chichijam tuna detau aidau senchi uutak, ishamain wajama imanik wi waitiamua duka minitjawai.
Tujash kashi kashinig Tuke Pujuu niina anenkega duwi minak yaintui; nuadui wishakam Apajuí mina pujutan suja nuna emematkun kashi kantamtanak mijattsujai, nuniakun segatnashkam segatskek idaitsujai.
Apajuí mina ayamjutna nuna chichagkun: “¿Wagka minash kajimatjukiume? ¿Wagkanuk wisha mina shiwag aintuinakuish, wake besemjash wekaetaja?” tajai.
Mina shiwag aidau dushiktuinak: “¿Amina Apajuígmesha?” tusa aju ajumag inintuinawai. Imatjutiagtai mina ukunchig najautuinawai.
Tuja ¿wagkanuk wisha mijaktaja? Wi puyatjumainuk atsawai. Apajuí uwemtikagtina nuwig kajintsan anentaimtatjai, nuniakun ima niinak ememattatjai. ¡Niyai mina Apajuíg uwemtijinuk!
Apajuíyah, wi pegkegchau takamsamu atsugta duka ame dekame, nuniau asam ¡aents pegkegchau aina nunú maawai tusam ayamjutkata! ¡Aents pegkegchau waitjin aidaunum agkanmitkajuata,
wagki ametme mina Apajuíg kuitamjinmek! ¿Wagka minash idaitusume? ¿Wagkanuk wisha mina shiwag aintuinakuish wake besemjash wekaetaja? tajai.
Amina tsaaptinjum dekaskegmijai sujusta, nunú jintinjuati. Muja ame etegkamunum pujam nuwi wakatag tusaish wajuk wemainaita nuna.
Nuwi wakan amina altarjumin jegantan, arpa awatkun amina ememattajame; wagki shiig aneasa pujuta nunú ame sujau asamin.
Tuja ¿wagkanuk wisha mijaktaja? Wi puyatjumainuk atsawai. Apajuí uwemtikagtina nuwig kajintsan anentaimtatjai, nuniakun ima niinak ememattatjai. ¡Niyai mina Apajuíg uwemtijinuk!
Apajuíyai iina kuitamjamin, iina senchimtijamin, tuja utugchat ataish tuke yaijatin.
Nuadui nugka buchittai, muja aidau yumpunainak, nayantsanum kakegu wainkuish ishamaitsuji.
Nayants senchi tsukatbau, kedegtak muja aidaun senchi umuchiak ishamain wajakuish ishamaitsuji.
Namakak nii tsegkeakbaujijai Apajuí yaaktajin aents batsatun shiig anemtikui, nunú yaaktak dekas tikich yaakat aidaun nagkaesau shiig pegkegmai, Apajuí pujutai asa.
Apajuík nunú yaakta ejapeen pujawai, nuadui makichkish tsaimainchau ainawai. Tuja Apajuí aentsji aidau, nunú yaaktanum batsatunak kashikiuch nagkamas yayawai.
Aents nugka muunnumia aidauk, nugka múun aidaun apuji aidaujai Apajuí chichamun antukag ishamainak senchi pampainawai. Tuja nugkashkam Apajuí chichatai, yumpuna tsainak megkaewai.
¡Tuke Pujuu ashí senchigtina duka jutijai pujawai! ¡Jacopan Apajuíjiya nunuwai iina kuitamjamin!
Tuke Pujuu ishamain wainchatai aidaun juju nugkanum iwainajua nunú taajum diistajum.
Maanitak ashí nugkanum atsuti tusa tine. Nuadui maaniaku flecha akentai aidaunak nagki aidaujai kupigmayi, dutikak carro maaniaku jutai aidaunashkam apeka utsagmayi.
¡Anuig nagkankatajum! ¡Witjai Apajuínuk, nunú dekatajum! Ashí nugkanmaya aidauk mina umigtukagtatui.
¡Tuke Pujuu ashí senchigtina duka jutijai pujawai! ¡Jacopa Apajuíjiya nunuwai iina kuitamjamnuk!
Ashí aents aidautijum Apajuí uwejum awatitajum. Tuja nii emematkujum shiig aneasjum senchi kantamatajum.
Wagki Tuke Pujuuwai ishamtai múun, ashí nugka apujiya duka.
Aents tikich nugkanmaya aidaun Apajuí depetuk, atum inagtajum tusa iina idaitugmasui.
Apajuí Jacopan aneau asa, nii wegantu aidautin etegtamjauwai, dutijama nugka pegkejan nii anagtabauwa nuna sujamsajui. Nunú nugka duwi ii eme anenmamji.
Tuke Pujuu Apajuík niina aentsji aidau shiig aneasag senchi kantamainak, nuigtu uwija kachujin umpuinak pampainamunum niina pujusa inamtaijin waya ekemsae.
¡Kantamtai Apajuí kantamjuatajum! ¡Kantamtai iina apuji kantamjuawagmi!
Apajuíyai ashí nugkanmaya aidaun apuji, nuadui shiig aneasjum kantamjuatajum.
Apajuík nii pujusa inamtaiji pegkegma nuwi pujusag, ashí aents nugkanmaya aidaun inawai.
Tuja ashí tikich nugkanmaya apu eme anentsa diitai aidauk, Abrahama Apajuíjin ememattatus nii wegantu aidaujai ijunainawai. Ashí aents nugkanmaya aina duka Apajuínu ainawai. Nuadui nii ashí inawai.
Apajuíyah, amina anenkagmin wait anenjugta; tuja amina wait anenkagtutaigmin mina tudaujush tsagkugtugta.
¡Mina anentaijui pegkegchau ayá nunú nijatjugta! Tuja mina tudaujush jaipja utsanjukta.
Mina pegkegchaugnak wika shiig dekagmamjai. Tuja wi pegkegchau takamsamua duka mina anentaijuig sakamtsui.
Ame dakitamun amina emtimin pegkegchaun takamsan ikajeakun waitkagme. Nuadui minak dekaskenum suwimkak sujustatme. Wika pegkegmaitjai tusanuk tumaitsujai.
Wika dekas wi akiinawaitag duwi nagkamsanuk tudauwaitjai; tuja mina dukuju muntsujin muntsuaku asanuk tudau ayajai.
Amek dekas aents ememachu dekaskenum chichauwa nunú aneame; nuadui shiig anentaimja pujut sujusume.
Wi pegkegchau takamsamu mina anentaijui ajuta nunú hisopowai jaipja ajapjutuata, dutijuawamin pegkeg wajastajai; ashí minak nijatjata, dutijuawamin yujagkim pujuama nuna nagkaesau wajastajai.
Suwimak sujakum waitkagsau akumesh, yamaik minash shiig aneasa pujut sujusta.
Mina tudaug aina duka kajimatkita, nuniakum mina pegkegchaug aina nunú ashí esaktujata.
Apajuíyah, mina anentaijush tudaugtuchu yamajam etugtita, dutikakum pegkeg anentaimat ima aminak umigtamain sujusta.
Tikima ajapjutak ajapjuawaipa, tuja amina Wakanim Pegkegma dusha jujutkipa.
Tuja ame uwemtikagtujamin shiig aneamu ajutkagtuwama nunú ataktu sujusta, nuniakum amina Wakanim wait anenkagtina nujai kuitamjukta.
Dutijuawamin aents amina chichamjumin umitan dakitin aina nuna jintintuatjai, amina nemagtamkatnume tusan. Dutika ai aents tudau aidaush dita tudaujin idaisag ima aminak umigtamkatnume.
Apajuíyah, ametme mina uwemtijinmek, tuja wi pegkegchaun takamsauwaitag duwi maatnume tusamek idaitusaipa. Wisha ame wait anenkagtutaigmea nuna pachisan etsegkun shiig aneasan kantamtain senchi kantamjuatjame.
Apuh, minash kantamati tujutta, wisha kantamtain amina kantamjuatjame.
Tuja uwija maan nuna nejen ashí apeakun, nuigtu anentag aidaun amaakun amina ememattag takunush dutikmainchau dekapeajai, wagki duka aminak shiig awajtamchau asamtai.
Apajuíyah, amek aents wika tudauwapitja tusa anentaimak waitia nunú shiig anentame. Tuja aents wika tudauwapitja tusa awake anentaimag tsagkugtugta tusa segapakuig, yaitskek idaichauwaitme.
Apuh, wait aneasam Isarael aents aina nunú wait anenjam kuitamkata. Dutikakum Jerusalén peejamu tsaikbauwa nuna ataktu peejatnume tusam yaigta.
Dutikawamin kuntinu maawag nuna nejen ashí apeawagtata nunú shiig awajtamkattawai. Nuadui amina emematjamainak toro tsakat aidaun maawag apeawagtinai.
Apajuíjuh, ametme mina Apajuígmek, Yama tsawamuik kashikmasan wakejusan segajame, wika amina wainkatasan wakegakun kitamaku wajuktayama imaniajai. Tuja yumi yutushtai nugka buku wajas, yumin atsumak wajukchawash imaniawai, mina iyashjuk amina atsumjamak.
Amina jem pegkegma nuwi wayan, amina imanjumea nuna senchigmijai wainkatasan wakegajai,
wagki amina anenkagmea duka pujutan nagkaesauwai, nuadui kantamkun ememattatjame.
Wika aminak tuke ememattinaitjame, nuniakun mina uwejun takuin amina aujtatjame.
Aents yutai pegkejan yuwa shiig aneas pujuuwa numamtuk wika shiig aneasan pujuttajai, nuadui shiig aneasan kantamkun ememattatjame.
Ametme mina yaintumek; nuadui aminí yunumsan ame kuitamjusamin shiig aneasan pujujai.
Ashí mina pujutjua nunak amina amaajai, wagki ame minak amina senchigmin kuitamjame.
Mina mantuawagtatus wakejutuina duka ijinata, dutikam initak yutuam emegkagta.
¡Untsu apuk, Apajuíyai shiig aneastinai! ¡Tuja ashí aents Apajuín daajin chichau aidaushkam shiig anentsag kantamjuawagtinai! Untsu waitjin aina nuna weninak Apajuí ashí epetjatnai.
Apajuíyah, muja Siógnum pujuuwah, ¡ametme eme anentsa kantamjam amainmek! Amina takagsatjame tusa anagtabau aidauk betek umigtamain ainawai.
Amek ii segamash antugkagtame; tuja ashí nugkanmaya aidauk aminí mininawai.
Iina tudauji aidau wagagkagtakuish, ame tsagkugkagtame.
Ame aents aidau etegjam, ame jem pegkegma nuwi amejai pujustinme tiuwaitam duka shiig aneasagtinai. ¡Tuja ame jem pegkegma nuwi pujusa amina pegkegmagmea nunú wainkau asaja shiig aneastatji!
Apajuíyah, ametme jutiin uwemtikagtinmek, nuadui aents pegkegchau aidau suwimak suwakum amina umigtamaidauk shiig anennaitme. Nuadui ashí nugkanum pujuidauk tuja nayantsa amain atushat batsamin aidaushkam ima aminig kajinmamas anentaimainawai.
Muja aidauk amina senchigmijai najanauwaitme, dutikam buchittsuk asatnume tusam kuitame.
Amek nayants tsukatbaujish imignaitme, tuja aents aidau pampaidaush, bitat asatajum tusam itatmitkauwaitme.
Tuja atushat batsamin aidaushkam ame amina senchigmin wainchatai aidau iwainamun wainkag kujainawai. Tuja ashí nugkanum batsamin aidaush aminí shiig aneenak untsumainawai.
Ametme nugka kuitamnumek; tuja yumishkam yutumtikame, dutikam ajak aidaush tsapapitkame. Ame yumi yutumtikjamu betsaka akagak nugkan uchupjamtai, trigo aidaush shiig tsapainiag nejenawai.
Ajak ajakmatasa nugka taimu aidaush yumi yutumtikjam uchupiame, wagki ajak aidau tsapainiag senchi nejektinme tusam.
Ajak aidau mijadai kuashat nejektinme tusamesh nejemtiknaitme. Tuja yumi kuashat yutau asamtai, yumi atsumakuish waitnatsui.
Nuadui uwegshunmash dupa tsapaka samekbau pegkeg wajas awai. Tuja muja aidaushkam samekbau pegkejan iwagmamainawai.
Tuja nugka nain pegkeg aidaunmak, tagku aidau piyake, tuja nugka paka aidaunmak kuashat trigo ayawai. ¡Ashí nunú aidau shiig anenawai!
Ashí nugkanmaya aidautijum shiig aneasjum Apajuí kantamjuatajum.
Apajuí daaji pegkegma nunú pachisjum kantamtai kantamatajum. Tuja niina imanjiya nunú pachisjumshakam kantamtai kantamatajum.
Apajuí chichagkujum: “Amina takatjumek shiig pegkeg ainawai. Ame ima senchigtin asamin, amina shiwaajum aidauk ishamjamainak aminí yunumainawai.
Nuninak ashí amina etsagtamainawai, nuninak amina daagmin pachisag kantamtain kantamainawai”, titajum.
Apajuí aents aidautin ayamjutpak ishamain wainchatai aidaun iwainajua nunú anentaimtustajum.
Nigki nayantsanash ukuya buku emauwai, dutikamtai ii muunji aajaku aidau bukunum katiajajui. Nuadui ¡ima Apajuíyaig shiig aneasagmi!
Apajuí niina senchijiya duwi aents aidaunak tuke inawai; untsu niina umigtan dakitin aidaunak niijai shiwagmagawainum tusa tuke diyakui.
¡Ashí aents aidautijum, iina Apajuíjiya nunú pegkegnum chichagtajum! ¡Dutikakjum kantamtai kantamjuatajum!
Wagki nii iinak kuitamjamui. Pegkegchaun takastinme tusag idaikagtatsui.
Iina Apajuíjiyah, amek ima aminigkiash kajinas anentaima tusam dekapkagtusuitme, nuadui plata jinum jiyamu pegkejama iman ekagtiuwaitme.
Tuja kuntin achiktinun dakamtikak, kuntinun achiyajama numamtuk, shiwaaji achiktinme tusam tsagkamkagtukume. Nuigtush shiig kuashat waitkagkagtusume.
Nuadui aents pegkegchau aidau waitkastinme tusam agkan idaisabiume, tuja jutiik yuminmash tuja jiinmashkam nagkaemakmaiji. Dutika ashí dekapkagtusam, juju nugka pegkeja imagnum pujustinme tusam apujkagtusmayume.
Nuadui wi yaunchuk ishamainnum pujusan amina chichagkun: Ame yaintsamin juna nagkaikinuk, amina emematkun anentag amastinaitjame tiuwaitjam, nuna imatiksanuk amina jem pegkegma nuwi wayan kuntinu maan, nuna nejen ashí apeakun ememattatjame.
Tuja kuntin duwejam aidaun uwija wiyaji aidaujai amina eme anentsan ashí apeattajai. Nuigtushkam toro aidaun, chivo aidaun, amina emematkun apeattajai.
¡Ashí atum Apajuí umijin aidautigmek minitajum! Nunikjum antuktajum Apajuí mina yainka nuna pachisan ujaktajime.
Apajuín untsukmaijai, dutikan niina emematkun kantamjuamiajai.
Wi ayatak pegkegchaunmak anentaimsan pujutaik, Apajuík antugtukchatnuyi.
Tujash minak antugtuku asa, wi segamunash yainkabi.
¡Apajuík wi segamunak dakitjachmayi, tuja niina anenkenash sujitjukchabi, nuadui tuke ememattai atin ati!
Apajuíjuh, kuashat waitiakun atsanmainchau dekapeajai, wait aneasam yainkata.
Kucha amutnunum tepeajai, wajai emetumainkesh atsugtawai. Dekas namaka kunajin akaejai, namak chichijam asa ajektawai.
Untsu untsumkawan sagagjai; mina suweg dajautawai. ¡Apajuín daka dakakuan jiijuish yawegjai!
Mina shiwaajuk intash kuashta nuna nagkaesau ainawai, utugchat atsugtaig kajegtuinak, mantuatag tuinawai. Tuja makichkish kasamkachu aig, kasamkamujum awagkita tusa imatjutuinawai.
Apajuíjuh, ame dekame wika pegkegchau ayajai; nuadui mina tudaugnak ugmaitsugme.
Tuke Pujuu Apajuí ashí senchigtinuh, ¡aminí kajinmamas anentaimin aina nunú, wainak mina pegkegchaujui datsaama yujainum idaisaipa! Israel aents aidaun Apajuíjiyah, aents amina egapau aina nunú mina pegkegchaujui datsaama yujainum kuitamkata.
Amina umiju asan kajegtuinakuish katsuntajai. Datsanjui mina yapijuk nimpawai.
¡Mina yatsuchig aidaush, tikich aents itugmaina dutijuinawai!
Amina jemin akasmatkun senchi waitiajai. Tuja amina pegkegchaun chichagtamainakui, nuna antakun kajeajai.
Buutkun yujumkan yutsuk ijagmaan pujai, dushiktuinakuish katsuntajai.
Jakamunum nugkutain nugkuai, dushiktuinakuish katsuntajai.
Tujash Tuke Pujuuwah, wika amina segajame, ¡wait aneasam yainkata! Amek anenkaitme, tuke kuitamkagtinaitme, iman asam minash uwemtijugta.
Tsakusnum tepean tepag nunú eke jatsaig jiigkita, tuja mina kajegtuina dusha agkanmitkajuata. Tuja namak chichijam ajapjuattak awajta nunú uwemtijugta.
¡Namak chichijam ajekjati tusamek idaitusaipa! Tuja wainchi ishamaina nunú yutua emegkakti tusamesh idaitusaipa.
¡Tuke Pujuuwah, amek pegkeg, anentak wajasuitme, iman asam minash aigkata! Amek wait anenkagtinaitam iman asam minash antugtukta.
¡Juju amina inakem segapa nunú antugtsuk idaisaipa! ¡Utugchat ishamain ajutui, wamak yainkata!
¡Juwi taam, shiwag aidau waitkajuina nunú ayamjutkata!
Amek mina dushiktuinak inastuina duka shiig dekame. Tuja mina shiwaajush ya ainawa dushakam amek dekame.
Ima imatjutuinakua ipimtukiaje, nuadui shiig aneasa pujumainchau kakaagchamin dekapeajai. Yaki wait anenjug anentaijun ichichtujainta tusan, egaknush wainkachmaijai.
Yapajaish, yutainum jatain egketjiagmayi, tuja kitamaish chujuinun sujiagmayi.
Nuadui dita jiistamaina nunú yutaiji aina nunú aatus ditan pempeentuki utugchatan apujtusti.
¡Tuja wainmachu, kakaumainchau emakta!
Dutikakum ame kajekbauwai makichkish idaitsuk ashí ijinata.
Wagki ame mina suwimak sujusamin waitiaish, ditak minak diigtsuk ayá dushiktuinak, nuni senchi waitkajuinawai.
Nuadui ameshkam pegkegchaunmak ikata. ¡Tuja makichkish dita tudaujig tsagkujaipa!
¡Aents tuke pujusagtin aina nuna daaji papiinum agatkamua nuwi, dita daaji ayá duka ashí esakatjata! Tuja aents amina umigtamin aidaun daaji agatkamua nuwig, dita daajig makichkish agatjaipa.
Apajuíyah, wi jakun wake besemag dushikiam pujag nunú minash wait aneasam yainkam uwemtijugta.
¡Apajuín see tusan kantamtain kantamkun, shiig aneasan ashí iwainakan niina daajin ememattatjai!
Nunú dekas, kuntin aidau maa apeamun nagkaesau Tuke Pujuunak shiig awagmaktatui.
Tuja aents Apajuín segau aidau wake besemag batsatuk, nuna wainkag shiig aneasagtatui; nuninak ichichmamjagtatui.
Wagki Tuke Pujuuk aents waitiak wake besemag pujus sumaunak antujui; tuja niina aentsji aidau achikam batsamas waitiagtaish, dakitjag idaitsui.
Nugka, nayaim, nayants aidautigmesh Apajuí ememattajum, tuja ashí nuwi batsamin aidautigmeshkam Apajuí ememattajum.
Apajuí Jerusalégnak kuitamkattawai, dutikak Judá wegantu aidaun yaaktaji aidau tsaikbau aina nunak ataktu iwagkattawai. Dutikamtai niina aentsji aidau nuwi batsamsagtinai.
Nunú nugkak niina aentsji aidaun uchiji wegantu aidaunu atinai. Tuja nunú nugkanmak Apajuín aneen aidau shiig batsamsagtinai.
Apajuíjuh, juju apu amina takatjum pegkeja nuna niishkam shiig takasti tusam yaigta. Tuja tikich apu atina dushakam dutiksag shiig takastin atinme.
Aatus amina aentsjum aidaun, tuja nuigtu waitkam batsatu aidaun apuji wajas, inamak shiig takastin ati.
Tuja muja aina nuwiya jiinjag, agkan maanitsuk pujutan, pegkeg takatjai aents aidaun jintintuati.
¡Ujudauch aidaun ayamjukti! ¡Tuja aents waituina nuna uchiji aidaunashkam ayamjukti! ¡Tuja untsu tsanumag kasamin aina nunak waitkasti!
¡Nii tuké iina apuji atin ati, Tuja etsa, nantu megkaekashtinun tuke auwa nujai betek pujustin ati!
¡Yumi yutak nugkan uchupig, ajakan shiig tsapapama iman ati!
¡Nunú apua duka etsa jiintaya imanui nagkamas, etsa akaetaiya aatus ashí nugkanum inamjatin ati!
¡Tuja niina shiwaaji aidau uwegshunum batsata duka nii tabaun umiktinme!
¡Nuninak Tarsis nugkan apuji aidau, ajuntai aidaunum batsamnun apuji aidau, Sabá nugkan apuji aidau, nuigtu Sebá nugkan apuji aidau aatus waji aidaun ikautiagtinai!
¡Ashí apu aidauk ima niinak tikishmatjagtatui! ¡Tikich nugkanmaya aidaushkam ima niinak umigkagtatui!
Ujudauch aidau atsumainak sumainamunak nii yaigtatui, tuja waitiak wake besemag pujaunashkam nii ayamjuktatui.
Ujudauch aidaun wait anenjattawai, dutikak wake besemag pujaunash yaigka uwemtijattawai.
Ujudauch aidaun waitkainak maaniagtaish, nii ayamjuk uwemtijattawai. Wagki dita pujutji aina duka nii diismak akik ainawai.
¡Niig tuke iina apuji atin ati! ¡Sabánmaya oronak ashí susatnume! ¡Nii pachisa tuke Apajuí segattai ati! ¡Tuke pegkegnum chichagtai ati!
¡Tuja ashí juju nugkanmak trigo shiig kuashat aittawai, imaniak muja titijinak ijia emegkaktatui! Imaniau asa muja Líbano tutainum trigo aijakua iman wajasti, nuniak nuna yagkuji aidauk dupa yagkujuwama imanik yagkujuk asattawai.
¡Apu daajig etsa tuke ekemna iman tuke pegkegnum chichagtai ati! ¡Aents ashí nugkanmaya aidauk niina daajin pegkegnum yumigkiam agtinai! Ashí nugkanmaya aidauk niina pegkegnum chichajiagtinai.
Tuke Pujuu, Israel aents aidaun Apajuíjiya duka tuke pegkegnum chichagtai ati, wagki ima nigki wainchatai aidaunash iwaidau asamtai.
Apajuí daaji pegkegma duka tuke pegkegnum chichagtai ati. ¡Niina imanjiya nunú ashí nugkan jamagti! ¡Aatus ati!
Jesé uchiji David aajakua nunú kantamamuk juwi amuewai.
Israel aents aidau anentaimtaji pegkeg aidaunak Apajuí shiig kuitamui.
Namput wajaschabiajai iyautnak, jukea akunuk iyagtinuyajai.
Aents Apajuín umigchau aidau wiakchamenakui, nuna diisan kajebiajai.
Ditak jamamtuchu batsatu asag jakachainjash tusagkesh puyatuinatsui.
Dita utugchatjig atsujuinawai, nuadui tikich aidau waituina imanikag waituinatsui.
Nuadui ditak nugkutai pegkeg najanamu nugkumaina numamtuk, dita emematin nugkuaju ainawai. Tuja ditak magkagtutaijinak, jáanchjai betek nugkuaju ainawai.
Duwegmatnak duwejam ainawai, tujash dita yapinig wainnawai anentai shiig pegkegchau aina duka.
Ememainak tikich aents aidaunash dushikinawai, nuninak makichkish datsaamtsuk, ii wakegakuik pegkegchau takamsattaji tusag awanmainawai.
Nuninak Apajuínash pegkegchaun chichajuinawai, tuja aents aidaunash dutiksag pegkegchaun chichajuinawai.
Nuna aents yujajus iniinak yajau chichainatsui tusag shiig antuju yujaush ainawai.
Nuninak: “¿Apajuísh wajuk dekatki iina pujutjinash? Tuja Apajuí nayaimpinum puja aniaush aents takainamunash ¿wajuk dekamainaita?” tuinawai.
¡Diisjua aents pegkegchau aina nunú! Ditak utugchatji atsau, shiig pujusag wiakuch wenawai.
¡Wi pegkegchau takatan ashí idaisauwaitag duka minak makichkish pegkegnumak yaintsui!
Minak wa wamak utugchatan itagtuinawai, tuja kashi kashikmasan suwimkanak igkuajai.
Tuja wisha dita anentaimaina nujai betek anentaimkunuk, amina aentsjum aina nunak kajimatki idaikunus, wi wakegamun takasu aintagtai.
Nuni pujaun Apajuí jee pegkegma nuwi niijai chichastasan waya ai, aents pegkegchau aidaush wajukatnuk ainawa nuna Apajuí dekamtijuabi.
Nunú aents aidauk ishamainnum batsasume, dutikamu asag dita megkaejatnunum shimawai.
¡Nunú aidauk pachiachbau shiig wamak ijina utsam agtatui! ¡Ditak sapijai jinawagtinai!
Tuke Pujuuwah, aents kanag tepau nantak nii kajamjamujin kajimatama numamtuk, ame nantakum aents pegkegchau aidau ditash ima pegkeg ainawa tumain aina duka emegkagtatme.
Wi senchi kajekan pujubiajai, nuniai mina anentaig dajautibi.
Wika aents pegkegchau aina nuna pujutjin dekajuatasan wakegakun, kuntin jintiag anentaimchau asa wajukmaina numamtuk wajabiajai.
Nuniayatkun amejaig tuke pujubiajai, nuniau asamtai tudaunum iyawai tusam egkegsam awekatmayume.
Umigtukti tujutu asam ame chichagtukmayume, nuadui wi jakamtaish, eme anenjusam jujuktinaitme.
¿Amina nagkaetamsaush tikichish nayaimpinmash ya pujawa? Duka atsawai, ima ameketme. Amejai pujaknuk juju nugkanmaya aidaunak makichkish wakejumaitsujai.
Mina pujutjua duka nagkankattawai, tujash Apajuíya nunú pujut tuke atinun sujustatui, tuja nii mina anentaijuish ichichtawai.
Aents amina nemagtamtan dakitauk, jinawagtinai; tuja ima aminig kajinas anentaimainachushkam ijinatnaitme.
Untsu wika ima Apajuíyaig anentaimsan pujustinaitjai, nunú minak shiig awajtawai. Ametme Tuke Pujuu Apajuí, mina ayamjutkatnumek. Nuadui ashí ame dutikamu aina nunak etsegkattajai.
Apajuí, Israel aents aidaun kuitamnuh, ¡ame José wegantu aina duka aents uwigjin kuitamas awekauwama numamtuk kuitamsa awekame! ¡Ame querubin aidauk iname! ¡Iman asam Efraín wegantu aidau,
Benjamín wegantu aidau, Manasés wegantu aidau wait anenjata! Dutikakum amina senchigmijai uwemtikagtugta.
Tuke Pujuuwah, ¡iina pujutji yapagkagtuam yaunchuk ayag iman ekagtita! Dutikagtuawaminig jutiishkam uwemjagtatji.
Tuke Pujuu ashí senchigtinuh, amina aentsjum aidau segapainakui dakitam dusha ¿wajupa kuashta aikash pujugtatme?
Iina nugkega nuna yantamen batsamin aina nunú atsaneaku dushiktai ekagtiume.
Apajuí ashí senchigtinuh, ¡iina pujutji yapajiam yaunchuk ayag iman ekagtita! Dutikagtuawaminig jutiishkam uwemjagtatji.
Uva numiji egiptunmaya jukim juwi itaam, aents pegkegchau aidau jiija utsaakum juju nugkanum ajabiume.
Dutikam shiig tsapaiti tusam nugka iwajabiume, dutikawamin nuwi tsapaka ashí nugkan jamagmayi.
Imaniku asa nunú tsakaak muja aidaunak bikintu awajsabi; dutikak numi múun aidaunash nagkagag niina kanawen yutua asabi.
Imaniau asa kanawe aidauk nayantsanum jegabi. Tuja nuwi yama tsapaidaushkam namak Eufratesa imanui jegabi.
Uva ajakbau peejamua dusha ¿wagka yumpuntuamesh agkantash awajtusume, aents aidau nagkaemainak akajag yajumtinme tusamesh?
Paki utsantua tegaja ijinui. ¡Kuntin ikamia aidau amuinawai!
Amek Apajuí ashí senchigtinaitme, iman asam wait aneasam nayaimpinum pujusam juju uva ajakbauwa nunú kuitamkata.
Juju uva ayá duka ame ajakbau ainawai, nuadui kuitamkata.
Tuja uva numijin tsupig apea ijinuk, ameshkam dutiksamek ijinata.
Untsu apu ati tusa ame etegkamua duka kuitamkata, dutikakum yaigta.
Tuja yamai nagkamsaik makichkish aminig tsujakchattaji. ¡Pujut sukagtusta ima aminig kajitmamsa batsamsagmi!
Chah, Tuke Pujuuwah, ametme Apajuí ashí senchigtinmek, nuadui ¡iina pujutji yapajiam yaunchuk ayag iman ekagtita! ¡Dutikagtuawaminig jutiishkam uwemjagtatji!
¡Tuke Pujuu, ashí senchigtinuh, amina jemea duka shiig pegkejai!
¡Wika Tuke Pujuu jee pegkegma nuwi pujustasan shiig senchi wakegajai! ¡Nuniakun Apajuí pujuta sukagtina nuna shiig anentsan senchi kantamjajai!
Tuke Pujuuwah, ametme ashí senchigtinum. Mina apug, Apajuíjuh, tiki pishakchikesh amina jemin waya, pasugmak uchijin muumpitkamainuk agkantak ayawai.
¡Amina jem pegkegma nuwi pujuidauk shiig aneasag batsatainawai, nunidau asag amina emematjamtanak makichkish mijamainatsui!
Tuja aents aidau aminiyan senchimetan juwina duka shiig aneasagtatui, tuja amina jemin minitag tusa wakeyin aina dushakam shiig aneasagtatui.
Nugka paka buutbau tutai yumi atsaunum weakush, yumi pukuni jiinaidaun waintinai; tuja yumigmat taimunmaya yumi kuyua megkaetaish, yumi yutak ashí nugka waa aidaunmak pimasua waigtinai.
Apajuíyah, amina senchigmejai ditak tuké senchimeawagtinai. Tuja Siógnum jegawag Apajuí senchigtina nuna wainkagtinai.
Tuke Pujuu, ashí senchigtin, Jacopan Apajuíjiyah, ¡wi sumamush antugtukta!
Apajuíyah, jutii ejamaktin ame etegkam apu emauwaitam nunú shiig anentsam kuitamkata.
Amina jem pegkegma nuwi waya, makichik tsawan pujamua duka, mil tsawan agá pujumaina nuna nagkaesau ima pegkejai. Wika aents pegkegchau aina nujai ijunja pujutnak idaikun, dekas amina jem pegkegman waitijiya nuna kuitamin atajai tusan wakegajai.
Wagki Tuke Pujuu Apajuí iinak ejapak kuitamjamui; tuja aents tudau takatsuk batsata nunak, nii wait anentak eme anentus kuitamui, dutikak waji pegkeg aidaunak sujitatsui.
Tuke Pujuu, ashí senchigtinuh, ¡aminí kajinmamas anentaimaidauk shiig aneasagtinai!
Yaakat Jerusalégkak muja pegkejam Apajuínu tutaiya nuwi yaaktamamui.
Tuke Pujuuk Israel aents aidaun yaaktaji, tikich aina nuna nagkagas, Jerusalégkan ima senchi aneawai.
Apajuín yaaktajiya nuna Jerusalégkan pachisag, shiig pegkejan augmatuinawai.
Apajuí chichaak: “Aents aidau mina emematjuina duka Egipto nugkanum, Babilonia nugkanum, Tironum, Etiopía nugkanum, Filisteo nugkanum aatus batsatui. Nunú nugkanmaya aents aidau chichainak: ‘Apajuínak Jerusalégnum wainkabiajai’ tiagtatui”, tiuwai.
Tuja Siógnumia aidaun chichajuinak: “¿Wagkag ditash ibau pegkegnumash batsamsajabi? Dita batsamsatnunak dekas Apajuíyap umigkauwaita”, tiagtinai.
Aents aidaun daaji agattainum Tuke Pujuu dita daajinak: “Juka Siógnum akiinauwai”, tuu agatjatnai.
Nuadui nuwiya aents aidauk nantsemki, kantamkabaikia chichainak: “Mina pujutaijuk Jerusalégkai”, tiagtinai.
Tuke Pujuuwah, wi kantamkunuk, amek tuke wait anenkagtinaitme titatjame, tusan aju ajumag kantamjittagme.
Nuniakun amina anenkem tuke auwa nuna, tuja ame anagkagtuamuk nayaim yapajinchauwa imana nuna etsegkattajai.
Amek Davidjai chichamak umikuitme; dutikau asam nii anagkuakum:
“Ame jakaminig, ame wegantunmaya apu wajasa ame pujusa inamtaigmin pujus inamjatnai”, tiuwaitme.
Chah, Tuke Pujuuwah, nayaim aidauk amina takatjum pegkeja nuna diisag emematjamainawai, tuja ashí ángel aidauk amina anenkagmin pachisag chichainawai; ima aminak eme anenjamainawai. Tuke Pujuuwah, ametme tikich aents aidaun apajuíji aina nuna nagkaesau ishamtai dekas muunmek.
Tuke Pujuu ashí senchigtinuh, ame senchigtinum chichakbaugmek betek uminaitam imanuk tikichik makichkish atsawai.
Ame nayantsak inau asam, tsukatak ishamain wajakuish, mijaakta tusam imijiame.
Nayantsanmaya kuntin múun depetkam, amina senchigmin shiwaajum aidau uwaakam ipisjabiume.
Nayaim, nugka aina duka aminu ainawai, ame nugkak, tuja ashí nugkanum ayá nujai najankauwaitme.
Tsumujinish, nujinchinish ame ashí nugkak najanauwaitme. Tuja muja Tabor, muja Hermógjai amina daagmin pachisag kantamainawai.
Amina kuntugmek senchigtinai, tuja amina uwejum untsuja dushakam senchigtin depetbauwai.
Amek pegkegnum anenkajai inaame, tujash nuna nagkaesau dekas amina anenkagmin tuke kuitamkagtame.
Chah, Tuke Pujuuwah, aents amina emematjamin, amina tsaaptinjumin wekayin, tuja amina takatjum pegkegma nuna diis tuke shiig anea duka amek eme anentame, dutikakum pegkegnum yumigkiame.
Wagki dita imanji aina duka, tuja senchiji aina nujai ame susauwaitme. Nuadui jutii aidautik aan nagkaemasam senchigtin ekagtame.
Israel aents aidaun Apajuíji, Tuke Pujuuwah, ametme iina apuji pegkegmamek, tuja ametme ejajatkam kuitamkagtaumek.
Amina chichamjumin etsejin yaunchuk kajanum chichagkum: “Mina aentsug aina nuwiyan makichik wajiun etegkajai, duka mina inakeg Davitai, wi niinak yaigkan, chichame antugtai emajai. Dutikan ¡Israel aents aidaun apuji adaikajai!
Niinak yaitskek idaisashtinaitjai. Mina senchigjai senchimtikatnaitjai.
Niina shiwaaji aidaush jetekchagtin ainawai, tuja aents pegkegchau aidaushkam depetkachagtin ainawai.
Niina shiwaaji aidaunak niish wainaig ijinatnaitjai, tuja niina kajejuidaunash ijinatnaitjai.
Wi niina aneamua duka tuke atinai, wi kuitamsam kuashat kaweg senchigtin wajastinai.
Tuja niig nayants Mediterraneo tutaya nuwi nagkamas namak Eufratesa aatus inamjatnai.
Tuja nii chichagtak: ‘Ametme mina apag kuitamjaumek; tuja ametme mina Apajuíg uwemtijinmek’, tujuttinai.
Tuja wi niinak mina uchig iwai, ashí tikich apu aidaunash nagkaesau apu emattajai.
Wika niinak tuke anetnaitjai, tuja wi niijai chichaman umikuitag dushakam tuke atinai.
Nayaim awa nunisag aigkik, niina uchiji wegantu aidaunmayag tuke apu wegagtin ainawai.
Untsu dita chicham umiktinun wi jintintuau ainag nuna kajimatkiag batsamas,
nunú chichaman uminachkuig,
dita pegkegchaujin suwimak ishamainun susatnaitjai.
Untsu Davidnak tuke anetnaitjai, tuja wi niina anagkuawaitag nunashkam umitskek idaisashtinaitjai.
Wi niijai chichaman umikuitag nunak tuke idaisashtinaitjai, nunak tuke umiktinaitjai.
Makichik tsawantai wi Davitan anagkuawaitag nunak dekas umiktatjai tusan tumamjai.
Etsa eketa nunisag eketaigkik, niina uchiji wegantu aidauk tuke apu wegagtin ainawai.
¡Nii wegantu aidauk, nantu tuke ekemna iman atinai! ¡Nii pujusa inamtaijishkam nayaim tuke auwa iman atinai!” tiuwaitme.
Tusa tiuwaitkum ame apu etegkamu aig, kajegkam dakitja idaisaume.
Dutikau asam niijai chicham umikuitam duka umitsuk, David kajimatkim idaisaume.
Tuja yaakat Jerusalén peejamua dushakam yumpua tsaikam ayamjumamainchau emam idaisaume.
Ashí aents nuni nagkaemaidauk wayawag dita wakegamun kasamainawai, tuja aents dita nugkega nuna yantamen batsamin aidau dushikinawai.
Nuadui Davita shiwaaji aidauk shiig anenawai, wagki dita ima senchijinawaju asag.
Niina maanitaiji puyagshakam atankiume; dutikau asam maaniakuish yaigchaume.
Eme anentai aajakua duka wainkauch idaisaume; dutikakum apu wajasa inamtaijishkam tikima wainkauch awajtusume.
Tuja nuigtush kuashat mijan pujuschati tusam atankiume, dutikakum datsa datsantak awajsaume.
Chah, Tuke Pujuuwah, ¿uumjutkamek pujuttam? ¿Kajegtukbaukek pujuttam?
Apuh, mina pujutug piipichia nunú adeagta; ame aents najanamua duka ujumak tsawantak pujus jauwai.
¡Makichik aentsuk jatsukek iwakuk pujumaitsui! ¡Tuja jakashtajai tusa, jata uwemtumainchakam makichkish atsawai!
Apuh, ¿ame yama nagkamchakum: Davita tuke anetnaitjame tusam tiuwaitam dusha wajukame?
Apuh, iinak kuashat dushiktamainawai, imatika dushiktamainakuish atsaneaji.
Tuke Pujuuwah, amina shiwaajum aidau ¡aatus iina pegkegchaun chichagtamainawai! ¡Aatus ame apu etegkamua nuna aju ajumag pegkegchaun chichajuinawai!
¡Tuke Pujuuk, tuke pegkegnum chichagtai atin ati! Maake, aatus ati.
Apuh, amek yaunchuk nagkamsam jutiik tuké yaijatnaitme.
Tuja muja aidaush najaneatsaig, nugkashkam najaneatsaig, yaunchuk nagkamsam, yamaya juish, tuja atakea duishkam ameketme Apajuímek.
Amina chichamjuminig aents aidauk jakag nugka najanenawai.
Ame diismak mil mijana duka makichik tsawan nagkaema nuninai; tuja mil mijana duka kiyag tsawak megkagama numamtuk nagkaemawai.
Amek namak chichigmajai betek aents aidauk utsame, tuja iina pujutjig kajanum kajamja shintaku ukutiama nujai betekai.
Aents aidauk dupajai betek ainawai, dupa kashikmas yagkujuk, etsa akagai kagaka jinuwama numamtuk wajaji.
Ame kajekbaugmin amujatme, tuja ame kajekamin ishamka imaanjaujai betek pujaji.
Iina tudauji pegkegchauwa duka ame shiig dekame.
¡Ame kajegkagtukaminig ii iwaku batsatag duka, mayai mayati ajaptayama numamtuk jaka megkaemainaitji!
Iik ayatak setenta mijan pujusa jainaji, tuja nuni wajiu aidau ochenta mijan jegainawai; tujash imaan mijan pujakuish, ima waitiamua duke utugchatjai igkunui. ¡Mijanak jutii pujutjijai betek wamak nagkaemawai!
Ame senchi kajeamugminash ¿ya dekamainaita? Ame kajekbaujum ishamaina nunash ¿yaki dekamainaita?
¡Iik tuke jakatnapitji tusa, shiig dekau ata nunú jintinkagtuata! ¡Nunú dekau asaja, pegkegnum pujuta nunú puyatjukagmi!
¡Tuke Pujuuwah, ataktu yaijatkata! ¿Wajupa asamea yaijatkattame? ¡Juju amina inakem aina nunú wait anenjata!
Kashikmasa nagkamsam amina anenkagmea nunú sukagtusta, dutikagtuawaminig ashí tsawantai, shiig aneasa tuké kantamtinaitji.
Kuashat mijanai waitujakuitag imatiksamek shiig aneasa pujut sukagtusta.
¡Juju amina inakem aina nunú dita wegantu aidaujai amina imanjumin senchigmejai wainkatnume tusam iwaintukta!
¡Iina Apajuíji Tuke Pujuuwa nuna wait anenkagtutaijig jutinii asati! ¡Apajuíjuh, iina takatjish pegkegnum yumigsata! ¡Ehe, dekas iina takatjig pegkegnum yumigsata!
Apajuí múun, ashí senchigtina nunú kuitamsam pujauk,
Tuke Pujuun chichajak: “Ametme mina ejamataijuk, wi uumka ayamjumataig. ¡Ametme mina Apajuíg, ima aminig kajintsan anentaimjai!” tawai.
Wakan pegkegchau utugchatan apujtugmataish, tuja jata aidaunmashkam ima nigki ayamjutpamainai.
Wagki niig atash niina nanapen uchuchiji aidaun dukuka kuitamama numamtuk kuitamjamnai, nuadui amek puyattsuk shiig aneasam pujustinaitme. ¡Niina anenkega duwi aminak tantag ejamatia numamtuk ejapak kuitamjamkattawai!
Nuadui kashi ishamainnum pujakmesh, tuja tsawai wekaekumesh, mantuachagtimpash tusamek ishamkaipa.
Tuja jata kashi magkagtin, tsawai magkagtinkesh iyanjugmatai, jakashtajash tusamek ishamkaipa.
Amina menagmea nuni mil aents jinitnai, tuja untsugmea nunishkam diez mil aents jinitnai, tujash amek makichkish wajukashtinaitme.
wagki aminak Tuke Pujuu múun, ashí senchigtina nunú ejapak kuitamjamu asamtai.
Aminak makichik pegkegchaukesh waitkagmaschatnai, tuja jatashkam amina jeminig utugmashtinai.
Wagki Apajuí ángel aidaun ishiaktatui ame tuwi wekaetatme nuwi kuitamjamkatnun.
Nunú ángel aidau achigmaku agtatui, kaya tukumak iyajai tusa.
Nuadui, ikamyawa yukagtin aidau, tuja tikich kuntin ishamain ayaunum wekaekumesh, uyumat aneakas wekaetatme.
Apajuí chichaak: “Juju aentsuk mina waitui, anentanash anentui, nuniau asamtai wi niinak ayamjukan uwemtikjattajai.
Tuja yainkati tusa mina segatkuishkam, aiktinaitjai, dutikakun ¡niijaig pujutnaitjai! ¡Tuja waitiakuishkam agkanmitkatnaitjai! ¡Dutikakun eme anentsa diitai awajsatnaitjai!
Tuja kuashat mijan shiig pujustin ati titinaitjai. ¡Dutikakun pujut nagkanchau tuke atina nuwi pujus dakujusti tusan jukitnaitjai!” tawai Apajuí.
¡Tuke Pujuuwai dekas apua duka! Tuke Pujuuk etsantug tsaaptin wajas eketui, niyai ashí senchigtina duka, tuja nugka buchitkai tusashkam kuitamui.
Amek yaunchuk nagkamsam apuitme, ¡Amek tuke pujuuwaitme!
Chah, Tuke Pujuuwah, namak senchi tsukatak uutui.
Tujash apujuh, amek nayaimpinum pujusmek, namak tsukatak uutuina nuna nagkaesau, tuja nayants uutbaun nagkaesau senchigtinaitme.
Chah, Tuke Pujuuwah, amina chichamjum umiktina duka yapajinchau tuke auwai. ¡Amina pegkegmagmea duka makichik jeganum yagkug nenaja iwajamuama imanik, amina jem pegkegma nuwi tuke awai!
Kaunatajum, Tuke Pujuu, iina kuitamjamak uwemtijamna nunú shiig aneasa kantamjuawagmi.
Nii pujamunum wayawaja nii emematku kantamtai kantamjuawagmi.
Wagki Tuke Pujuuwai dekas múun senchigtin, ashí tikich apajuímtai aina nunashkam Apujiyai.
Nugkak initken nagkamas ashí Apajuí emetuam awai, tuja muja tsakaju aidaushkam niinu ainawai.
Tuja nayantsashkam nii najanamu asa ima niinuke. ¡Nugkanashkam nigki najanauwai!
Minitajum, Tuke Pujuu, iina najapauwa nunú tikishmatja emematiagmi.
Niyai iina Apajuíjig, tuja iik niina aentsji ainaji, nuadui uwija kuitamin niina uwigjin kuitamama numamtuk iinash kuitamjamui. Apajuí yamai atumin tujama nunú antuktajum.
“Yaunchuk Meribánum, tuja uwejush Masánmashkam Apajuí chichamen intimjukiu aina numamtuk wajakaigpajum.
Atumin muunjum aajaku aina duka kuashat wainchatai aidaun wi iwainamun wainainayatak, dekaskechua nunin diisu ainawai.
Nuadui nunú aents aidaun dakitjan cuarenta mijan pujubiajai, nuniakun: ‘Juju aents aidauk shiig wainak yujawai; núnidau asag mina chichamjunak umigtuinatsui’.
Nuadui kajekan, chicham yapajiashtinun chichaakun: ‘Dita shiig batsamsatnun nugka pegkejan wi ditan anagkuawaitag nuwig ditak jegashtin atinme’ tiabiajai”, tiuwai Apajuí.
Ashí nugkanmaya aents aidautijum yamajam kantamtai Tuke Pujuu kantamjuatajum.
Tuke Pujuu kantamjakjum, niina daaji pegkegnum chichagtajum. Tuja Apajuíyai uwemtikagtinuk tusajum kashi kashinig etsegtajum.
Apajuí imanjiya nunú, niina pegkegmajijai pachisjum ashí nugka múun aidaunum etsegkatajum.
Wagki Tuke Pujuuwai dekas múuntak, ima nigki eme anentsa kantamjam amainuk. Niyai tikich apajuímtai aina nuna nagkaesau ishamain.
¡Apajuín tsaaptinjiya duka jiin utsumakui! ¡Nii pujamujiya nuwig niina senchiji, pegkegmajiya nujai awai!
Ashí nugkanmaya aidautijum: “Ameketme senchigtinum, ameketme pegkegmamek”, tusajum Tuke Pujuu ememattajum.
Tuke Pujuu anentag susatin jukijum, nii jega nuna agájin ikaunmajum, tikishmaja pujusjum Apajuí etsagjatajum.
Apajuí jee pegkegma nuwi wayajum etsagjatajum. ¡Ashí nugkanmaya aidauk amina ishamjamainak kujaitnume!
Ashí aents nugkanmaya aidau chichagkujum: “¡Tuke Pujuuwai iina apujiya duka! Nugkanak jasa buchittsuk asatnun nii najanauwai, tuja ashí aents aidaunak nii inak betek diyakui.
¡Nayaim aidaush, tuja nugkashkam shiig aneastinme! ¡Tuja nayantsashkam, tikich namak múun aidaujai shiig aneenak uuttinme!
¡Tuja nugkashkam, nunú nugkanum batsamin aidaujaí shiig aneastinme! ¡Tuja numi ikam ayaushkam shiig aneenak,
juju nugka juwi inamjatin mina nuna emtin pampaitnume! ¡Tuke Pujuu dekas iina nugken inamjatatus taattawai! Nunik taa aents aidau takasbaujin diijus etegjattawai.”
Ashí nugkanmaya aidautijum shiig aneasjum Apajuí kantamjuatajum.
Shiig aneasjum Tuke Pujuu etsagjatajum. ¡Shiig aneasa untsumkujum Apajuí jee pegkegma nuwi minitajum!
¡Tuke Pujuuwapi dekas apuk titajum! Iinak nii najapauwai, nuadui iik niinu ainaji. ¡Niina aentsji ainag duwi, aents uwigjin kuitamama numamtuk kuitamjamui!
Nuadui Apajuí jee pegkegma nuna waitijin kaunajum, Apajuí see takujum niina daaji pachisjum kantamtai kantamkujum ememattajum.
Wagki Tuke Pujuuk dekas pegkejai, tuja niina anenkajishkam tuke auwai, antsag nii anagkagtuamujig makichkish yapajinchauwai.
Ashí mina anentaigjai Tuke Pujuun emematkun pegkegnum chichagtinaitjai; niina daaji pegkegma nuna pachisan ashí mina senchigjai pegkegnum chichagtinaitjai.
Ashí mina wakanjujai Tuke Pujuun emematkun pegkegnum chichagtinaitjai; tuja nii mina yainkauwa nunak makichkish kajimatkishtinaitjai.
Niyai mina tudaujun tsagkugtauk; nigki wi jaaku pujaish etsaentinuk.
Tuja jamainnum jeganta aish, niyai mina uwemtijinuk. Tuja nigki niina anejattaijiya nuna mina anentaijui suja duka.
Niig ashí pegkeg aina nuna sujawai. Tuja wi múuntuch wajasan pujaish, nii minak ataktu senchimtijua ukukui yakí nanamama iman etawai.
Tuke Pujuuk, pegkegma iman asa, aents waituidaunash yaigka agkanmitkawai.
Moisés Israel aents aidaujai dutikatnun, tuja dita umikagtinun aatus Apajuí jintintuauwai.
Tuke Pujuuk kakagchauch wait anenkagtinai; wamak kajechui, tuja anentak wajasui.
Apajuík jiyajatu pujuchui; tuja kajegkagtukbaujish tukek achauwai.
Ii pegkegchau takamtaijin shiig kuashat suwimak jumain ajinig, imatikagkesh amaschauwai.
Niina umijin aidaunak Apajuík nayaim múun nagkatkachua nuni nagkaemas aneawai.
Etsa jiintaijiya nuna etsa akaetaijiya nujai atushat akankauwa numamtuk, iina tudaujinak atushat datupajui.
Tuke Pujuuk niina umijuina nunak, makichik múun uchijin shiig anentus kuitamama imatikas kuitamui.
Wagki iish wajiyai najanamuitji nunak nii dekawai; iik nugka yukukuntujai najanamuitji, nuna nii shiig dekawai.
Aentsu pujutjiya duka dupajai betekmamtinai; dupa tsapai yagkujuwama numamtuk wajawai.
Tuja yagkugnak dase dasentak umpui utsauwame, dutikamu asamtai, ataktu awagkik wainchataiyai.
Untsu Tuke Pujuu anenkega duka niina umijin aidaunmak megkaekashtinun tuke atinai. Nuadui, nuna uchiji wegantu aidaunash,
tuja ditajai chicham umikbauwa nuna betek umidaun, nuigtu diez chicham umiktin agagbaun kajimattsuk umidaun aatus tuke yaigtinai.
Tuke Pujuun pujusa inamtaijiya duka nayaimpinum awai; nuwi ekemas ashí nugkanum inamui.
¡Nayaimpinmaya aents ángel senchigtin, Apajuí chichame umijin, tuja nii inapakui umiktasajum batsamin aidautijum Tuke Pujuu ememattajum!
¡Atum niina suntaji aidautijum nii takajin, tuja nii inapamu betek umijin aidautijum Tuke Pujuu ememattajum!
¡Tuja Apajuí najankamu ashí nugkanum batsamin aidautijum Tuke Pujuu ememattajum! Tuja wishakam ashí mina wakanjujai Tuke Pujuun ememattajai.
Ashí mina wakanjujai Tuke Pujuun emematkun pegkegnum chichagtinaitjai. ¡Tuke Pujuu mina Apajuíjuh, amek dekas múuntaitme! Tuja amek amina imanjumea nunú ijiam, etsanjam pujame.
Amek dekas tsaaptin ijimakume. ¡Ame nayaimpia duka jáanchjai betek ejauwaitme!
Dutikam yaki nayaimpinum ame pujustinjum umikuitme. Amina carrogmin yujagminum egkemkam wekaeme. ¡Amina nanapjumin dasenum nanaakam wekaeme!
Dase aina duka ame iname, ame nunikti tama jiishkam kegawai.
Apajuík nugkanak nigki buchitmainchaun najanauwai; nuadui makichkish umuchmainchau atinai.
Ame nayants pimumtikjam nugka yutuabiume, dutikakum ashí muja múun tsakaku aidaush yutuabiume.
Imanikmataish, kuyua buku wajasti timayume, tusa tabaugmin amina chichamjumin ipamtajai betek antuk wamak kuyuabi.
Nuadui, yumi piyag muja aidaun amuja auk, wake aidaunum akaiki, ame nuwi ijumnagti tibaunak imanisag nuwi ijumnajui.
Nunikmatai ataktu pimak nugkan utujai tusam, juwig nagkankati, nuwi nagkama pima pimakuag wechati tiuwaitme.
Untsu yumi mujanum pukuni jiinki, entsa najanea pakajin jegak, namak múun wajasti tusam idaime.
Nunú yumin kuntin ikamia aidau burro ikamia aidaujai kitamainak umin ainawai.
Nunú namaka yantamen numi ayaunum, nuna kanawen chigki aidau pasugmak petsainak, shinuinamu antunawai.
Tuke Pujuuwah, amek nayaimpinum pujusam yumi yutumtijam, ikam ukatkam pegkeg emame; tuja amina anenkagmea nunú nugkanak shiig anemtikui.
Apajuí dupanak tsapapitkawai, kuntin nuna yuu aidau yuwatnume tusa, tuja ajak aidaunashkam tsapapitkawai, nunú nejekmatai aents aidau yuwatnume tusa.
Tuja pagkan yuwa ichichmamtain, tuja vino uwaja shiig aneastinun, nuigtu aceite kugkuin yapinum nijamtain aatus ashí umikui.
Tuke Pujuu numi najankamua duka yumi uchupiam shiig ijunui, tuja Líbanonmaya setug aidaun nii tsapapitkakua dushakam, yumi yutak nugkan uchupiau asamtai shiig ijunui.
Nuna kanawe aidaunum chigki aidau pasugmak petsainawai; nuwi pishak cigueñashkam pujawai.
Tuja muja tsakaku aina duka cabra ikamia aidau batsamtai ainawai; untsu kaya múun aina duka wapujushan uumka batsamtai ainawai.
Apajuí nantunak najanauwai, wajupa nantuk weawa tusa dekatnun; tuja tsawan dekapa dekatain etsan najanauwai.
Etsa akaetaik kiyawai, nunikmatai kashi kuntin ikamia aidau jiinag yujawai.
Tuja león aidaushkam kashi jiinag, dita yumainji atsutai shinuinawai, Apajuín segainak.
Untsu tsawak etsa jiintai, dita waajin akuumag megkagainawai.
Tsawan tsawagmatai, aents aidau takatjin jiintukiag, takai takainakua agkutai ukuinawai.
¡Tuke Pujuuwah, amek shiig kuashat najankauwaitme! Tuja ashí duka amina yachagmijai umikuitme. ¡Nugka ame najanamua nuwig ashí ame najankamu aina nunú batsatui!
Diisia ame najanamu nayants shiig múun, nuwig kuntin múun aidau, kuntin piipich aidau shiig kuashat makichkish dekapamainchau ayawai.
Nuwi yujawai lancha múun aidau; tuja nuwi semagkau múun najanawaitam nunú shiig aneak wasugkamui.
Nunú aidauk ashí amina dakagmainawai, wajutik yutainash amasat tusag.
Nuadui ame dita yuwatnuk suwame, dutikam jukiag shiig yuwinawai.
Untsu ame uumjukmak, senchi ishamainawai; tuja ame mayatut jujamshakam jawai, nunik iyashig yukukuntu najaneawai.
Tujash ame Wakanim suwamak ashí nugkanmaya aents aidauk yamajam pujutan juwinawai.
¡Tuke Pujuu imanjiya duka tuke auwai! ¡Tuke Pujuuk nii najankamujin diisa shiig aneawai!
Tuja Apajuí diyamak nugkak kujawai, untsu muja aidauk Apajuí antiamak bukuituinawai.
Wi eke iwaku pujuttag nuaduik Tuke Pujuun, mina Apajuíjun emematkun kantamtain kantamjuattajai.
Tuja Tuke Pujuu wi anentaibaujua nuna shiig aneas diigtusti, wagki minak niyai shiig aneamujuk ajutui.
¡Aents pegkegchaun takau aidau Apajuí ememattan dakituidauk ashí jinawag megkaejatnume! ¡Ashí mina wakanjujai Tuke Pujuun emematkun pegkegnum chichagtinaitjai! ¡Yajauwajah! Tuke Pujuun daaji ememattai ati.
¡Tuke Pujuu see titajum! ¡Niina daaji pachisjum aents aidau ujaktajum! Dutikakjum nii takatji tikich nugkanmaya aidaush ujaktajum.
Apajuí wainchatai aidaun iwainajua nunú anentaimtusjum, kantamtai kantamjuatajum.
Niina daaji pegkegma nunú anentaimtusjum eme anenmamtajum. ¡Tuke Pujuun umijin aidautigmek, shiig aneastajum!
Ashí tsawantai Tuke Pujuu egaktajum, nuniakjum niina senchijiya nunú segatajum. ¡Tuké Apajuí egaktajum!
Apajuí ii aidautin, tuja niina inake Abraham, Jacob aajaku aina nunú wegantu aidaun etegjauwa nuna, ayamjak wainchatai ishamain aidaun iwainajua nunú anentaimtustajum. Tuja chicham umiktin agagbauwa dushakam adeagtajum.
Niyai Tuke Pujuu, iina Apajuíjiya nunú; niyai ashí aents aina nuna apujig.
Kuashat mijan nagkaemataish, nuna dutikatjai tusa anagkagtuamujinak Apajuík tuke kajimatkishtinai.
Nunak Abrahamjai umikua nuna, Isaakjaishkam ataktu umikui.
Nuna Jacobjaishkam umikui, tuja nunú tuke asatin Israel aents aidaunum juwakui.
Nuadui Apajuí niina chichajak: “Wi nugka Canaágnak amastajai, aminu tuke atina nuna”, tiuwai.
Israel wegantu aidauk ujumchik aajaku aina duwik nugkenchau asag, Canaán nugkanmak ijagjai betek wainak yujajaku ainawai.
Tujash Apajuík waitkastinme tusag idaisachmayi, nuadui ditan ayamjak apu aidaun suwimkan susabi.
Nuadui apu aidaun chichajak: “Mina aentsug wi etegjamu aina duka, tuja mina chichamjun etsejin aidaushkam makichkish waitkasaigpajum”, tiuwai.
Tuja Canaán nugkanum Apajuí ajak aidaun ashí ijinabi, dutikamu asa nujan tepeabi.
Tujash eke nujan tepeatsaig, Apajuí Josén emtika Egipto nugkanum awemauwai, dita yachi aidau wainka inataijai betek sujukajua nuna.
Dutikam Egipto nugkanum jegamtai, Josénak jijui dawenum jigkajag jukiag aents achika egketainum egkeawagmayi.
Tuja José kajamjamuji uminkati tusa, Tuke Pujuu niina dekapeak kuashat tsawan waitkastinme tiuwai.
Nunik waitu pujaun, Egipto nugkan apuji José jiiktajum tusa inamjamtai jiikiagmayi, dutika agkanmitkabi.
Dutika jiiki niina jeen apuji ema, nuigtu niinu aidau Egipto nugkanum ayaunak ashí diisti tusa niina idaitusui.
Tuja nuigtushkam apu atuwe aidaun, tuja tikich apu aidaunashkam nigki jintintua unuinakti tusa idaitusui.
Nunikbaunum Jacob Israel daagtin aajakua nunú Egipto nugkanum jegauwai. Nunik jegaa tikich nugkanmayayaitak Cam nugkanum pujusui.
Nunik pujusmatai, Apajuí nii aentsji aidaun kuashat uyujkauwai, dutika niina shiwaaji aidaun nagkaesau senchigtin emauwai.
Tujash egiptunmaya aidau Israel aents aidaun kajejiagti, dutikainak tsanujagtinme tusa Apajuí tsagkamkauwai.
Tuja kuashat waitkagtai, Apajuí niina inake etegkamujin Moisésan Aarógjai Egipto nugkanum awemauwai.
Nuadui Apajuí senchijin wainchatai ishamain aidaun Egipto nugkanum, Cam nugkanum iwainakajui.
Tuja Egipto nungkak ashí suwe wajasti tusa Apajuí suwe emabi. Nuna wainainayatak egiptunmaya aents aidauk, Apajuí chichamenak antugkachaju ainawai.
Tuja yumi aidaunak ashí numpa awajtusui; imanikmatai, namak aidaushkam jinawajui.
Takash aidaunashkam, ashí yaaktanum piyakti, nuniak apu pegajinish tuja nii ekemtaijinish utsaniag waitkasti tusa ishitkabi.
Apajuí nunikti timatai, anchi teteejai pachimnag, yujagkim wajukama imanik Egipto nugkanak akijuawabi.
Tuja yumin yutumtiktsuk, bicha kaya iman najaneaku jiijai pachimag nayaimpinmayan Egipto nugkanum yutumtikjabi.
Nunú yutak uva ajakbau aidaun, higo aidaunash ijinabi. Dutikak numi kanawe aidaunashkam ashí kupijabi.
Tuja Apajuí ataktushkam nunikti tusa timatai, manchi aidau shiig kuashat kaketukmayi. ¡Shiig kuashat asa dekapatash dekapamaichabi!
¡Imaniau asa ajak ajanum ayaunak, tuja dupa aidaunak ashí amukagmayi!
¡Dutiksag egiptunmaya aents aidaun uchiji iwai aidaunashkam ijituabi!
Dutika nuadui, iina muunji aidaunak Apajuí oro aidaun, tuja plata aidaun aatus uyumitkak jiigmayi. Nunik shimakush Israel aents aidauk makichik kayanakesh tukumkachagmayi.
Nunik shimiagtai, egiptunmaya aidauk ishamkagtu batsatu asag, shiig aneasaju ainawai.
Dutika jiija yujagmin awetiuwai, niina aentsji aidaun ejakti tusa; tuja dutiksag kashi diisag shiyaktinnashkam jii kegaun awetiuwai.
Tuja yumainji atsujam yapajuinak sumagtaish, codornisan ishitkabi; tuja nayaimpinmaya yutai susam nuna yuwawag ejemajag shiig aneasagmayi.
Tuja Moisés kayan awatmatai, kayanmaya yumi jiinkibi, nunik entsajai betek wajas uwegshunum akaikibi.
Apajuí yaunchuk Abrahaman anagkuamunak betek umikmayi.
Aatus Apajuí niina aentsji aidau Egipto nugkanum batsatun jiigmayi. Dutikam aents aidauk shiig aneenak untsumiagmayi.
Dutika yajuak nugka tikich aents aidau batsamtain susabi, dutikak ajak tikich aents aidau ajakbau aidaunashkam susabi.
Nunak Apajuí dutikauwai, juwi batsamas chicham umiktin agagbauwa nuna umiktinme tau asa. ¡Yajauwajah! Apajuí emematiagmi.
Tuke Pujuu see titajum, wagki niyai pegkejak, niina anenkajig tuke auwai.
Iina shiwaaji aidau inaku waitkatai batsatutin Tuke Pujuu niina senchijijai jiigmag agkanmitkagmabi titajum.
Dutijama etsa jiintai, etsa akaetai, nujinum, tsumunum batsamin aidautin yajupak ijupagmayi.
Nunik waituinak Tuke Pujuun yaijatkata tusag segagmayi, nuna nii antujuk, dita waitiamujin yaigka agkanmitkabi.
Dutika jintintua dita shiig batsamsatnunum ejegawagmayi.
Nuadui Tuke Pujuu emematiagmi, niina anenkajin iina ayamjutpak ishamain wainchatai aidaun iwainajua, nunú pachisaja.
Wagki Apajuíyai aents kitakai jaunash, tuja nujantai jaunashkam suwa duka.
Tuja iina apachji aajakajua duka, inaku waitkainam pimpikiag wake besemag pujuagmayi.
Nunak Tuke Pujuun shiwagmainak, chicham umiktinun susauwa nunash uminachu asag nunikajui.
Nuadui Apajuí suwimak susam shiig senchi waitujakajui, dita yaimainuk makichkish atsugsamu asa.
Nunik waituinak Tuke Pujuun yaijatkata tusa segagmayi, nuna Apajuí antujuk, dita waitiamujin yaigka agkanmitkabi.
Dutika senchi inainaku waitkam batsatun agkanmitkabi.
¡Tuke Pujuu anenkega nunú see titajum, wagki nii jutiin ayamjutpak kuashat wainchatai ishamain aidaun iwainajua nuadui!
¡Waiti bronce najanamunash, tuja jiju awajamu aidaujai, Apajuí ashí tsaikui!
Tuja iina apachji aidauk anentainkachu asag, dita pegkegchaujin jata achikam senchi waitiagmayi.
Nunik waituinak Tuke Pujuun yaijatkata tusa segagmayi, nuna Apajuí antujuk, dita waitiamujin yaigka agkanmitkabi.
Ashí niina chichamenig etsagakmayi. ¡Aatus ashí jinaa batsatun uwemtikjabi!
Tuke Pujuun anenkega nunú see titajum, wagki nii jutiin ayamjutpak, kuashat wainchatai ishamain aidaun iwainajua nuadui.
Apajuí yaimpakua nunú anentaimtusjum, see takujum kuntin maa apeatajum, dutikakjum nii dutikamuji pachisjum shiig aneasjum senchi untsumkajum etsegkatajum.
Iina apachji aajaku aina nunú lanchanum nayants shiyaku aidauk, nayantsa amain tikich nugkanum wajiin sujak yujau ainawai.
Ibau nayants muunnum yujasag, junak dekas Tuke Pujuuwap najanauwaita tusa dekawajui.
Apajuí chichakmatai, dase ishamain iyagmayi, imaniak nayantsan shiig senchi tsukatmitkabi.
Imatikak lanchanak yaki ema ema ajuibi. ¡Imaniau asamtai, ayamjumamainchau dekapiagmayi!
Nuninak nampekujai betek winchainag tukumak iyainiagmayi. Imaaninak lanchanum yujatan yacha ainayatak dutikmainchau dekapiagmayi.
Imanitai ishamainak Tuke Pujuun segagmayi, tusa segam antujuk yaigka uwemtijabi.
Dutikak dase ishamain wajak nayantsan tsukatmitkaunak imijakmayi.
Nunik mijakmatai, shiig aneasagmayi, tuja Apajuí ditanak yajuak dita jegatag tibaunum ejegauwai.
¡Tuke Pujuu anenkega nunú see titajum! Wagki nii jutiin ayamjutpak, kuashat wainchatai ishamain aidaun iwainajua nuadui.
¡Ashí aents aidautijum ijunjajum Apajuí ememattajum! Tuja Israel aents aidaun apuji múun aidautigmesh ijunjajum Apajuí ememattajum.
Apajuík namak múun aidaunash ukuya uwejush emawai, tuja yumi pukuni jiinunash ukuya buku emawai.
Tuja nugka ajak shiig tsapaunash, nuwiya aents aidau tudaujin ajak tsapachu emawai.
Uwejush yumi atsaunash kucha ain emawai, dutikak nugka buku ataish, yumi pukuni jiinin emawai.
Tuja aents nujantai waituidaunak yajuak nuwi batsawai, dutikam nuwi dita batsamsatnun yaaktan najanainawai.
Nuwi batsamas uva ajakag kuashat nejekun juuka yuwinawai.
Apajuí ditanak yayawai, tuja dita tagkuji aidaunashkam kuashat ikauntawai.
Untsu tikich aidauk kuashat waitkainamu asag, ujudauch ainawai.
Tuja Apajuík aents pegkegchau waitkagkagtin aina nunak kajejawai. Nuadui ditanak uwegshunum wainak yujas jinaati tusa idaisauwai.
Tuja aents ujudauch wake besemag pujaunash nii agkanmitkawai. Dutika nii uchijinak tagkujai betek kuashat uyujtawai.
Nuna aents Apajuí umijin aidau diisag shiig anenawai. Untsu aents pegkegchau aidauk datsaamainak ataktuk tumainchau dekapenawai.
Aents shiig anentaimkauk juna anentaimas diisti. Nuniak Tuke Pujuun anenkega nuna dekattawai.
Tuke Pujuu mina apujun chichajak: “Mina untsujui ekemsata, nunikamin wi amina shiwaajum aidaunak depetkan aminí ikaunmakmatai, ame inagminum”, tiuwai.
Jerusalégnum pujusa inamjati tusa Tuke Pujuu amina umigtamkae. Tuja amina shiwaajum aidaunak nii depeteawai.
Ame apu wajasamin, amina aentsjum aidau shiig aneas kaunawag, ame tabau umikmi tusa tujabiagtin ainawai. Tuja amek kashikmas jegashjuk tsawauwama numamtuk, kashi kashinig yamajam senchi jutatme.
Tuke Pujuu nii umiktinjin yapajinashtinun chichaak: “Ametme sacerdote Melquisedec aajakua nujai betek tuke sacerdote atinmek”, tiuwai.
Apajuík amejaig pujawai amina yaimpaktatus. Makichik tsawantai nii kajeka apu aidaunak ijinattawai.
Aents aidaun suwimkan susa ijinatnai, dutikam ashí nugkanmak aents jinauk tuwasua weaku atinai. ¡Nugka múun aidaun apuji aidaunash ashí ijinatnai!
Depetmak jintá minis yumi entsanmayan uwagtinai; nunik ataktu ichichmamjatnai.
Tuke Pujuuwah, jutiik eme anenkagtusaipa, dekas ima amek eme anenmamta, amina anenkagmin, tuja dekaskegmijai eme anenmamta.
Wagkag aents pegkegchau aidaush jutiin chichagtamainakush ¿tuwi pujawa atumi Apajuígmesh, tusash tujamiajainta?
Iina Apajuíjig nayaimpinum pujawai, tuja nii wakegamu aidaun ashí najankauwai.
Aents pegkegchau aidau apajuímtaijig oro, plata ainawai. Tuja duka aents najankamu ainawai.
Dita apajuímtaijig weni ajamaitak chichachu ainawai; jiishkam ajamaitak wainmachu ainawai.
Kuwishish ajuidau, tujash antuchu; nujintin, tujash mayatchau;
uwegtin aidau, tujash achimchau; nawentin aidau, tujash wekaechau; ¡makichik chichamujigkesh antugchatai ainawai!
Nuniau asamtai aents nuna najanin, tuja nunú dakumka najanamua nuna emematin aina duka dita apajuímtaijijai betek ainawai.
¡Israel aents aidautigmek, Tuke Pujuuwaig kajinmamsa anentaimsatajum! Wagki nii jutiinak yaimpawai, tuja nigki kuitamjamui.
Sacerdote aidautigmesh ima Tuke Pujuuwaig kajinmamsa anentaimtajum. Wagki nii jutiinak yaimpawai, tuja nigki kuitamjamui.
Ashí aents Tuke Pujuu umijin aidautigmek, ¡Tuke Pujuuwaig kajinmamsa anentaimsatajum! Wagki nii jutiinak yaimpawai, tuja nigki kuitamjamui.
¡Tuke Pujuu iinak kajimatjamtsuk pegkegnum yumigtamjatnai! ¡Israel aents aidaunashkam pegkegnum yumigjatnai! ¡Sacerdote aidaunashkam pegkegnum yumigjatnai!
Aents Tuke Pujuun eme anentus umijin aidaun: aents eme anentsa diishtai, eme anentsa diitai aidaujai Apajuí ashí ditanak pegkegnum yumigjatnai.
Tuke Pujuu atumi uchijum aidaunash, tuja nuna uchiji aidaunash uyujtugmaktinai.
¡Tuke Pujuu nayaimpin, nugkajai najanauwa nunú aminak pegkegnum yumigtamsattawai!
Nayaimpia auk Tuke Pujuunui, tuja nugka nuna aents aidaun susauwai.
Jakau aidauk chichamainchau asag, Tuke Pujuunak emematmainchau ainawai.
Untsu ii iwaku aidautik tuke ememattinaitji. ¡Yajauwajah! Iina Apajuíji ememattai ati.
Wika Tuke Pujuunak aneajai, wagki wi segamun antugtuku asamtai.
Wagki wi segamun antugtuku asamtai, wi iwaku pujaknuk, niina tuke segatnaitjai.
Jata achigkamtaimpap jakattaja tusan ishamkabiajai, nuniakun wake besemag pujubiajai.
Nuniakun Tuke Pujuun segabiajai uwemtijugta tusan.
Tuke Pujuuk pegkejam, wait anenkagtinai, iina Apajuíjiya duka kakagchauch anejatin wajasui.
Tuke Pujuuk aents kakakchau aidaunash kuitamui. Wi kakaumainchau wajasan pujaishkam, nii minak uwemtijugmayi.
¡Yamaik shiig aneasan pujumainaitjai, Tuke Pujuu pegkeg etiu asamtai!
Wagki Apajuí jamainun uwemtijug wi wake besemag buutku pujamugnash yaintuk uwemtijuja nuadui.
Tuja iwaku juju nugka juwi pujag nuaduik, Tuke Pujuunak tuke umigkatnaitjai.
Wika senchi waitiaknushkam, Apajuínak dekaskeapi tibaijai.
Tuja wi waugtukan chichaakun: “Ashí aents aidauk waitjin ainawai”, tibaijai.
¿Tuke Pujuu mina pegkegnum yainkamunmash, wisha wajuk akimainaitja?
Tuja nii mina uwemtijugbaunum vinon anentag Tuke Pujuun suwakun, niina daajin pachisan ememattajai.
Wi umiktajai tusan Tuke Pujuun tiuwaitag nunak, yamai ashí niina aentsji aidau wainainamunum umiktatjai.
Tuke Pujuuk niina umijin aina nunú jakamtaig, wake besemag dekapeawai.
¡Tuke Pujuuwah, wika amina inakmetjai! ¡Wika nuwa amina inakmea nuna uchijiyaitjai! ¡Ame minak achikbaujai betek ashí jakan pujai uwemtijugmayume!
Tuke Pujuuwah, ame uwemtijugbaunum see takun uwija maan apeakun ememattatjame, dutikakun daagmin pachisan segattajame.
Wi umiktajai tusan Tuke Pujuun tiuwaitag nunak, yamai ashí niina aentsji aidau wainainamunum umiktatjai.
Yaakat Jerusalégkan ejapeen, Tuke Pujuu jee pegkegma nuna waitijin jegantatak agkaju ayatak shugkuk ajigmauwa nuwi nunak dutikattajai. ¡Yajauwajah! Apajuí daaji ememattai ati.
Tuke Pujuu see titajum, wagki niyai pegkejak; niina anenkajig tuke auwai.
Israel aents aidauk yamaikiuch: “Apajuí anenkeg tuke auwai”, titinme.
Sacerdote aidaushkam: “Apajuí anenkeg tuke auwai”, titinme.
Tuke Pujuun eme anentus diin aidaushkam: “Apajuí anenkeg tuke auwai”, titinme.
Waittanum pujusan Tuke Pujuun untsukbaijai, dutika ai, aijuk uwemtijugmayi.
Tuke Pujuu wijaig pujawai; nuadui wika ishamkagtatsjai; minak makichkish pegkegchauk awajtumain ainatsui.
Tuke Pujuu wijaig pujawai; nuniau asa minak nii yaintui. ¡Nuadui mina shiwag aidau mina kajegtuina nuna nii ijinamun wainkattajai!
Aentsnum kajintsa anentaima wekaetsuk, dekas Tuke Pujuuwaig kajintsa anentaimainaitji.
Apu aidaunum kajintsa anentaima wekaetsuk, dekas Tuke Pujuuwaig kajintsa anentaimainaitji.
Tikich nugkanmaya aents aidau tuwagtukagmayi; tujash Tuke Pujuu daajin depetkamiajai.
Ashí tententuawagmayi; tujash Tuke Pujuu daajin depetkabiajai.
Etejai betek tuwagtukagmayi; tujash jagki ijumjamun jii apea emegkauwama imatikan ajapabiajai; ¡Tuke Pujuu daajin depetkabiajai!
Ajua maami tusag shitatkiagmayi; tujash minak Tuke Pujuu ayamjutkabi.
Wika Tuke Pujuu mina senchimtija nuna kantamjajai. ¡Niiyai mina uwemtijinuk!
Aents Apajuín umijin aina nuna jenig shiig aneas untsumainak: “Tuke Pujuun senchijiya nunú depetmake”, titinme.
¡Tuke Pujuun senchijiya duka augmatkuish, makichkish ejemaitsui! ¡Tuke Pujuun senchijiya nunú depetmakui!
¡Jakashtatjai, iwaku pujuttajai, wagki Tuke Pujuu iina ayamjutpak dutikauwa nuna etsegkatasan!
Tuke Pujuu minak shiig senchi suwimkan sujusmayi; tujash jakati tusag idaituschabi.
¡Apajuí jee pegkegma nuna waitiji ujatjitajum; nuwi wayan Tuke Pujuun see titag tajai!
Juju waitiya duka Tuke Pujuu pujamunum waitaiyai; aents Apajuín nemajin aidauk nunú waitiya nuni wayawagtinai.
Tuke Pujuuwah, see tajame wagki ame antugtukam uwemtijuju asamin.
Kaya ekenag jegamin aidau kaya pegkegchauwai tusag, dakitjajua nunú yamai dekas kaya ima pegkeg atsumtai wajase.
Nunak Tuke Pujuu dutikae, duka yamaik puyattsa diimainai.
Juju tsawanta juwai, Tuke Pujuu iina ayamjutpakua nunú; nuadui ¡yamai shiig anenaku jiistamawagmi!
Tuke Pujuuwah, ¡wait aneasam uwemtikagtugta! Tuke Pujuuwah, ¡wait aneasam yaijatkata, shiig batsamsagmi!
¡Tuke Pujuu awemamu mina nunú dekas ememattai ati! ¡Tuja Tuke Pujuu jee pegkegma nuwi pujusan atumin pegkegnum yumigkiajime!
Tuke Pujuuk Apajuíyai. ¡Apajuíyai tsaaptinun sujamsauk! Yagkug aidau yajuaka altarnum ejegawagmi, dutikawaja Apajuí aentsji aidau nuwi batsata nunú uyuntsagmi.
Amek mina Apajuíg asamin see tajame, nuniakun amina imanjumin emematjai.
Tuke Pujuu see titajum, wagki niyai pegkejak; niina anenkajig tuke auwai.
¡Amina chichamjum umiktin sukagtusuitam nuna shiig senchi aneau asan, kashi kashinig nuwig anentaimjai!
Nunú chicham umiktin agagbau umiktajum tusa sukagtusuitam nunú mina shiwag aidaun nagkaesau yachamtijawai, wagki nunú jintinjau asamtai.
Wika nuna ausa dekau asan, mina jintinjin aidaun nagkaesau chicham umiktin agagbauwa nuwi anentaimjai.
Tuja amina chichamjum umiktin sukagtusuitam nuna umiau asan, múun amina chichamjumin etsejin aidaun nagkaesau amina chichamjumnak dekajai.
Amina chichamjumin umiktag tau asan, pegkegchau aina nunak idaisabiajai.
Tuja ame minak jintinjau asamin, aminu chicham umiktina nunak idaisachmaijai.
Ame umiktin anagkagtuawaitam nunak mina kayakmataijuig shiig yumintsak dekapeajai, tuja mina wenujui dapa yumijin nagkaesau yumintsak dekapeajai.
Amina chichamjum umiktin sukagtusuitam nuwiya unuimaju asan, waitjut aina nunak kajejajai.
Amina chichamjum agagbauwa nunú jii ekemakbaujai betek, wi weamunum tsaaptin emawai, tukumak iyajai tusa.
Wi yaunchuk chichaakun, umiktajai tiuwaitag nunak, ataktushkam tajai: “Amina chichamem pegkegma nunak dekas umiktatjai.”
¡Tuke Pujuuwah, shiig pimpikin wake besemag pujajai! ¡Ataktu ichichtugta, ame chichamjum wajintu chichawa dutiksamek!
Tuke Pujuuwah, wi amina emematjam nunú shiig aneasam jujutkita, nuniakum amina chichamjumia nunú jintinjuata.
Wika tuké jamainnum pujajai, tujash ame jintinjuamua nunak kajimattsujai.
Amina chichamjum umiktina nunú minak tuké shiig aneasa pujutan sujawai.
Wika amina chichamjum umiktin sukagtusuitam nunak wakejusan, atakea duwish tuke umiktin atajai, tusan tumamjai.
Amina chichamjum umiktina duka shiig pegkejai; nuadui wika betek umiajai.
Amina chichamjum etsegbauwa duka tsaaptinjai betekai; nuniau asa aents kakagchauchinak shiig dekamtikawai.
Amina chichamjum umiktin sukagtusuitam nuna dekatasan wakegajai, nuniakun itugkanuk shiig dekawag tusa anentaimkun waitiajai.
Tuke Pujuuwah, amina anempau aidau wait anentam dutiksamek, minash diigsam wait anenjugta.
Amina chichamjum wajintua dutiksamek awekattsata; pegkegchau wagagkiti tusamek idaitusaipa.
Aents pegkegchau aidau mantuawainum ayamjutkata, wika amina chichamjum umiktin sukagtusuitam nuna umiktasan wakegajai.
Wi amina inakmetag dusha shiig aneasam diigsata, nuniakum nunú chichamem jintinjuata.
Amina chichamjumin eme anentus uminachu asamtai, shiig senchi buutjai.
Tuke Pujuuwah, amek pegkegmaitme; tuja ame suwimak sukagtam dushakam pegkegnum jintinkagtawai.
Chicham umiktin ame sukagtusuitam duka waitchauwai, betek uminnai.
Mina shiwag aidau amina chichamjumin uminachkui, kajeakun shiig senchi waitiajai.
Amina chichamjumik ashí dekapsamu dekas pegkegmai, nuadui wika amina inakminuk nuna wakegajai.
Wika dushiktai, wainkauchitjai, tujash amina chichamjum umiktin sukagtusuitam nunak kajimattsujai.
Amina takatjum pegkeja duka tuké imanisag auwai, tuja amina chichamjum umiktin agagbauwa duka dekas shiig pegkegmai.
Waitiakun wake besemag pujubiajai; tujash amina chichamjum umiktin sukagtusuitam nunak minak shiig anemtijusmayi.
Ame chicham umikuitam duka makichkish yapajinchauwai. ¡Yainkata wisha nuna shiig antukan umiktajai!
Muja aidaun pagkain diyakun: ¿Tuwiya taag minash ayamjutkainta? tajai.
Minak Tuke Pujuu nayaimpin nugkajai najanauwa nunú yainkattawai.
¡Apajuík waitkastinme tusag makichkish idaituschattawai! ¡Amina kuitamjamna duka makichkish kanatsui!
Nigka makichkish kanuchui; Israel aents aidaun kuitamna duka makichkish kanuchui.
Tuke Pujuu aminak kuitamjamui; Tuke Pujuu aminak ejaka kuitamjamui. Niig amina yaimpaktatus amejai ijutkawai.
Tuja tsawaishkam etsag senchi sukupakug waitkagmaschattawai, antsag nantushkam waitkagmaschattawai.
Ishamain ataish, Tuke Pujuu ejapak kuitamjamui; tuja nii amina pujutjumnash kuitamjutpawai.
Tuke Pujuuk yamaya juwish, tuja ajumaish ame tuwi wetatme nuniaminish, tuja wakitki minaminish, nigki tuké kuitamjamkatnai.
Tuke Pujuu jee pegkegma nuwi wemi tujutuinakui, wika shiig anebiajai.
Jerusalén yaaktamamua nuwi ashí tikich yaakat aidaushkam ijutkau ainawai.
Ashí Israel aents Tuke Pujuun aentsji aidauk Jerusalén tuwainawai, Apajuín emematuinak, wagki nuwi Apajuí ememattajum tibau asag, nuna umiinak.
Nuwi awai chicham inagnatai, tuja Davitan pujusa inamtaijishkam.
Nuadui: “Jerusalégkah, aminak utugchatak atsugtamti; tuja amina anempaina dushakam agkan pujustinme.
Yaakat peeja apakbauwa nuna initken aents batsata dushakam agkan, tuja jega apu pujusa inamtaijiya dushakam waitkaschamu ati”, titajum.
Tuja mina yatsug aidaun kumpag aidaujai chichagkun: “Atumnash utugchatak atsugtamtinme”, tajai.
Untsu Jerusalégkah, aminig pujut pegkeg ati tusa wakegajai, wagki Tuke Pujuu amina Apajuígmi jee pegkegma nunú au asamtai.
Ashí Israel aents aidautigmek, Tuke Pujuu iina yaimpakchau akuish, wajukauk ainji, tumamtajum.
Tuke Pujuu iina yaimpakchau ataik, aents aidau jetepagmaya nuaduik,
ashí ijipamain awajtamkajui, senchi kajegtamkaju asag.
Dutijamawagmatai namak dujajak tajaka ajapama numamtuk ajapeam amain wajakuitji.
Namak chichijam tajaka ajapama numamtuk ajapjamain awajtamkajui.
¡Tuke Pujuuk tuke pegkegnum chichagtai ati, wagki shiwaaji ijinatnume tusa idaitamsachu asamtai!
Aents chigkin achiktatus detuamunum chigki nemak tsujimak wegama numamtuk, iishkam shiwag achigmak mantamatag tujamainakui, pisaja uwemjabiaji.
Tuke Pujuu nayaimpin nugkajai najanauwa nunuwai ayamkagtinuk.
Achija yajupakagmatai, waitu batsatutin Tuke Pujuu awagtamag Jerusalén ikaupamtai, kajanmatskait dekapin ayaji.
Nuniaku senchi dushimiaji, imaniaku shiig aneasa senchi kantamaiji. Nuniajin tikich nugkanmaya aents pegkegchau aidau chichainak: “¡Tuke Pujuu ditanak shiig pegkegnum yaigke!” tuyanume.
Duka dekaske, ¡Tuke Pujuu iinak yaimpak agkanmitkagmabi! ¡Nuadui iishkam shiig anebiaji!
¡Tuke Pujuuwah, yumi uwegshunum yututai, entsa najanea akagama numamtuk, ataktu awagkim Jerusalén itajatuata!
Aents buu buuttajai ajakmaku aidauk, atakea duwi shiig aneas juukagtinai.
Tuja aents aidau ajak pegkejan juki ajakmatatus buutkabaikia shiyakaju aidauk, dita ajakmamunmayan juukag, shiig aneas kantamkiag dita jeen wakitkiagtinai.
Tuke Pujuu jegan jegamchataik, jegá jegamin aidauk wainak takak waituinawai; tuja Tuke Pujuu yaakta kuitamchataik, yaaktan kuitamin aidauk wainak kuitamak waituinawai.
Ajakma yuwatatus takak, kashikmas nantaki tuke etsan akapakush, kuashat juuka yuwatnunig wainak imanik waituinawai. Nuninai Apajuík niina kumpajinak kanak tepetaish, nii yuwatnujinak ashí suwawai.
Iina uchiji aina duka, Tuke Pujuu anentag pegkejuch amasbau ainawai.
Ii datsa ajin iina uchiji akiinaina duka, aents maanitan yacha nuna flechajijai betek ainawai.
Nuadui aents kuashat uchigtina duka shiig aneasagtin ainawai. Tuja niina shiwaaji aidaujai igkuniakush dushikiam achatnai, niina uchiji kuashat asa, apajin ayamjukagtinai.
Tuke Pujuuwah, waanum initak egkema pujusan amina untsuagme.
¡Apuh, wi untsuajam nunú antugtukta! ¡Wi amina egakun untsumag nunú antugtukam yainkata!
Tuke Pujuuwah, ame tsagkugkagtugchawaitkuminig, iwakuk batsamaitsuji.
Tujash ame tsagkugkagtau asam, eme anentsa umijam atatme.
Wika Tuke Pujuuwai ashí mina anentaigjai, kajintsan pujajai. Tuja nii anagkagtuawa nunashkam dekaskeapi tajai.
Wika yaakta kuitamin wajupa asag tsawajat tusa, tsawantan dakajama numamtuk mina Apajuíjun dakajai.
Israel aents aidautigmek Tuke Pujuu taatnuji dakastajum; wagki niyai awai anentak, tuja ashí agkanmaetashkam.
Apajuí Israel aents aidaun tudaujinak ashí tsagkujug agkanmitkattawai.
Babilonia namak aidaunum uwet pekaamsaja, Jerusalén anentaimtusa buutiaji.
Nuwi numi ayaunum nuna kanawen iina arpaji aidau nenayaji.
Nunika nuwi batsatjin suntag iina achipag yajupaku aidau chichagtamainak: “¡Shiig aneasjum kantamatajum, tuja atumi nugkem Sión pachisjumshakam kantamatajum!” tusa waitkagmayanume.
Iik makichkish iina Apajuíji kantamjutaig tikich nugkanmak kantamaitsuji, tuyaji.
¡Tuja wi amina eme anentsuk, kajimatkin idaikun shiig aneasan pujutaik, mina idaijuk kayakmataijui nujamak asati.
Tuke Pujuuwah, babilonianmaya aents aidau Jerusalégkan tsaikajua duwi, Edom aents aidau chichainak: “¡Ashí tsaiktajum!” tusa imatianum nunú kajimatki idaisaipa!
¡Babiloniah, ameshkam tsayam atatme! ¡Ame jutii aidauti waitkagkagtam nuna iiktamainak tsaipaidauk shiig aneasagtin atinme!
¡Amina uchijum aidaun achika yajuakag kayanum anugkag tsupig ijinawagtina nunak Apajuí pegkegnum yumigjatin ati!
Tuke Pujuuwah, ame minak shiig dekagme.
Ame wi dutikamu aina duka ashí dekame, amek atushat pujusmesh, wi wajuk anentaimja dushakam dekame.
Wi wajuk wekaeja duka amek ashí dekame, ¡wi wajina takaja dushakam ashí dekame!
Wika eke chichatsaig, wi wajina titag taja duka amek emtikam dekame.
Ame minak ashí tententuam, amina uwegmin achigsam pujame.
Wika amina yachajum imana nunak kakajus dekamainchau dekapeajai. Mina dekatjuk nuwig makichkish jegatsui.
Amina Wakanmin ukuknush ¿tuki wetaja? Ame ashí nugkanum dekam nuniaish, ¿wisha itug tupikaknuk uumjuktagme?
Wi nayaimpinum wakamtaish, amek nuwi pujuttame, tuja wi nugka initken akaikimtaish, amek nuwishkam pujuttame.
Wi nanaakan etsa minitaiya nuni wemataish, ame minak achigkau atatme, tuja etsa akaetaiya nuni nayantsa amain wenu pujusmataishkam, ame minak yainkattame.
Wi suwenum uumkatjai tumainaitjai, tuja nuniachkush tsawaiya nunú suwe wajasmataish,
suwea duka minak aminig ugmaitsui; ame diismak kashia duka tsaaptinai. ¡Ame diismak suwea duka tsaaptinjai betekai!
Ame mina iyashjuk najatjuawaitme, ame minak, mina dukuju wakeen najatuawaitme.
Wika ame imatiksa najanamu asan see tajame, ame najanamu aina duka ashí pegkejai. ¡Wika nunak shiig dekajai!
Wi initak wainkachbau mina dukuju wakeen najaneauwaitag duka ame waitmayume, eke najaneaig wajupa tsawan pujustinaitja duka ame umigtukuitme. ¡Nunú amina papiigmin agagbauwai!
Chah Apajuíjuh, amina anentaimtagmia nunak shiig anentaimja ejeyin dekamainchau dekapeajai. ¡Untsu nuna pachisan augmattsatag takun ima utugchat dekapmainaitjai!
Nuna dekapagtajai takunush, kamatak kuashta iman asamtai, kakajus dekapamaitsujai. ¡Tuja kanaja shintaish amek wijaig pujame!
Apajuíyah, aents pegkegchau aina duka ijinata, dutikakum magkagtin aidaushkam datupatjukta.
Tuke Pujuuwah, amina kajegtamaidaunak wishakam kajejajai, tuja amina dakitjamaidaunashkam dutiksanuk dakitajai.
¡Nunú aents aidaunak shiig senchi kajejajai! Amina shiwaajum aina duka mina shiwag ainawai.
Chah Apajuíyah, mina anentaijush shiig diigtusta, dutikam mina anentaimtajush shiig dekapjuttsata.
Tudau jintan aintsujash nunú diigtusta, nuniakum jinta pujut nagkankashtinnum ekagtina nuni etita.
Mina apug Apajuíyah, amina daajum ajumaish tuke atina nuna pachisan etsegkatjai. Tuja amina daagminak tuké pegkegnum chichagtinaitjai.
Ashí tsawantai aminak pegkegnum chichagtatjame, nuniakun amina daagmin tuke ememattinaitjai.
Tuke Pujuuk dekas múuntai, iman asa ima nigki emematam amainai, iman asamtai anentaimsaish, kakajus dekamaitsui.
Uchi akiinak wegagtina duka ame pegkeg iwainajuitam nuna emematiagtinai. Tuja amina senchigmejai wainchatai ishamain aidau iwainajuitam nunú etsegnaktinai.
Amina imanjumin tsaaptinjumjai pachisag etsejiagtinai. Nuninakui wishakam ame iwainajuitam nuna pachisan chichattajai.
Amina senchigmin shiwaajum aidau depetnaitam nuna pachisag chichagtinai. Nuninakui wishakam ame múuntaitam nuna pachisan chichattajai.
Amina wait anenkagtutaigmin pachisag etsejiagtinai; nuninak shiig aneas kantamainak: ¡Apajuíyai pegkegmak! tujamiagtinai.
Tuke Pujuuk kakagchauch, wait anenkagtin; wamak kajechu anentak wajasui.
Tuke Pujuuk ashí aents aidaun kuitamui; tuja tikich nii najankamu aina nunashkam puyatjus kuitamui.
¡Tuke Pujuuwah, ashí ame najankamu aidau emematjamtinme! ¡Tuja amina umigtamin aidaushkam pegkegnum chichagtamtinme!
¡Amina inamtaijum pegkegma nuna pachisag chichatnume! ¡Tuja amina senchigmejai wainchatai ishamain aidau iwainajuitam nuna pachisag chichagtatui!
¡Tuja amina senchigmea nuna, ame inamtaijum pegkegma nujai ashí aents aidau dekaatnume!
Amina inamtaigmea duka ajumaish tuke atinai, nuadui ajumaish amek tuke inamtinaitme.
Tuke Pujuu aents wake besemag pujaunash yayawai, tuja kakakchau wajas pujaunash senchimtikawai.
Apujuh, ashí aents aidauk amina dakagmainawai, yutain sujamsati tusa.
Nuninakui ame shiig aneasam suwame, nuna ashí iwaku aidauk yuwawag ejemakag shiig anenawai.
Tuke Pujuuk ashí nii anagkagtuamunak betek uminai, tuja nii najankamu aina nunak shiig anentawai.
Tuke Pujuuk aents niina dekaskenum segau aina nujai ijutkawai.
Tuja niina eme anentus umijin aina nunú segamak antujuk yaigka uwemtikui.
Tuke Pujuuk niina aneen aidaun kuitamui; untsu aents pegkegchau aidaunak ijina utsawai.
¡Wika kantamkun Tuke Pujuun ememattatjai! ¡Ashí aents nugkanum batsamin aidauk Apajuí daaji pegkegma nuna pachisag tuké ajumaish ememattin atinme!
¡Iina Apajuíji emematiagmi! ¡Nayaim aidautijum Tuke Pujuu ememattajum! ¡Yakí agkajunum Apajuí ememattajum!
¡Atum Apajuí aentsji ángel aidautijum Apajuí ememattajum! ¡Nayaimpinmaya suntag aidauwah, Apajuí ememattajum!
¡Etsa, nantu aidauwah, Apajuí ememattajum! ¡Yaya aidautigmesh Apajuí ememattajum!
¡Yumi yakiya aidautigmesh Apajuí ememattajum! ¡Nayaim shiig múunta dushakam Apajuín emematti!
Tuke Pujuu daaji ememattajum, wagki nii chichakmatai, ashí najaneakua nuadui.
Nii ashí umikui tuke asatnun; dutika chichaman umikui atakesh yapajinashtinun.
¡Nugkaya aidautigmesh, tuja nayantsanum batsamin kuntin múun aidautigmesh, nayantsa initken batsamin aidaujaí Tuke Pujuu ememattajum!
¡Chaajip, bicha, nieve, yujagkim aidautigmesh, tuja dase Apajuí dasenkati tima ishamain dasentin aidautigmesh,
muja aidautigmesh, nain aidautigmesh, tuja ashí setug aidautigmesh, numi neje yujutai aidautigmesh Apajuí ememattajum!
¡Kuntin tagkumtai, kuntin tagkumchatai, chigki aidau, kuntin japiinas yujau aidautigmesh,
tuja ashí nugka múun aidaun apuji aidautigmesh, atumi aentsjum aidaujai, apu ashí nugkanmaya aidautigmesh,
aishmag, nuwa, datsa, múuntuch aidautigmesh,
ashí Tuke Pujuun daaji ememattajum, wagki ima niina daajiya duke múuntak! ¡Niina imanjiya duka nayaimpin nugkajai nagkaesau múuntai!
¡Apajuí niina aentsji aidaunak senchimtikawai! Nuadui niina aentsji Israel wegantu aidautik nii emematuinaji. ¡Yajauwajah! Apajuí ememattai ati.
¡Yajauwajah! ¡Apajuí niina jee pegkegma nuwi ememattajum! ¡Apajuí nayaim wigkaya nuna niina senchijijai najanauwa nuwi ememattajum!
¡Niina senchijin wainchatai aidaun iwainajua duwi ememattajum! ¡Niina imanjig nagkatkachua duwi ememattajum!
¡Uwija kachuji aidau umpuakjum ememattajum, arpa, salterio aatsa awatkujum ememattajum!
¡Pandero aidau awatkujum nantsemkijum ememattajum! ¡Pigkui umpuakjum, guitarra awatkujum ememattajum!
¡Platillo awatkujum ememattajum! ¡Platillo senchi shinin aina nunú awatkujum ememattajum!
¡Ashí pujutji ajamu aidauk Tuke Pujuun ememattinme! ¡Yajauwajah!
Juju ainawai apu Salomón, Davita uchiji, Israel aents aidaun apuji aajakua nunú tibau.
Juna tiuwa nunak: Niina aentsji Israel wegantu aidau yacha shiig anentaimkau atinme, nuninak dekas chicham pegkeg aina nuna dekau atinme.
Nuninak jintiamu antuka jutan, wainak chichashtan, shiig takatan, imagnisa emetmamja pujutan,
tuja datsauch imanis jintiag anentaimchau aidaun jintintua wajiu aneaku emak, shiig anentaimsa eseja pujutan unuinagtatus agajui.
Aents yacha shiig anentaimkauwa duka juju jintiamua nunak shiig antawai, nunik nuni kuashat unuimatan shiig anentaimtajai juwawai.
Wagki niig aents yacha shiig anentaimkau aidau tuja dita apachji augmattsamu, etsegbaun, tuja adivinanza jintiamu aidaun aatus antuka unuimagtag tau asa.
Yachameta duka Tuke Pujuu eme anentsa umigbauwa nuwi nagkamnawai. Tuja aents pegkegchau aidauk unuimat pegkeg jintiamua nunak dakitawai.
Uchuchih, amina apa chichame antugkata, tuja amina duku jintinjabaush kajimatki idaisaipa.
Nii jintinjabauwa duka amina nugkutaijum pegkeg nugkuaju, tuja atsejutai corona atsejaku amainaitam nujai betekai.
Uchuchih, aents pegkegchau aidau tsanupagtag tuinakuish antugkaipa.
Tuja dita tujamiajaintaih: “Juwi taata nunikamin jutijai ijunja tuke aneasa ii wakegamu umiktasa aents utugchatji atsugbau nagkaebaukesh maami,
dutikaku aents shiig anentaimkau aina dushakam dutiksaik maami. Dutikawaja nugka tai initak yutua ukukiagmi.
Dutika waji aidau yajuaka wiakchameawagmi. ¡Nuniaku iina jenig waji kasamkamu aidau yajuaka aimkagmi!
Nuadui taata nunikamin kasamkattag nunú akandaika yajuakmi”, tujamainakuish,
¡amek uchuchi ditajaig wepa! Tuja dita pegkegchaun takaina duka amek tupanjata.
Wagki ditak pegkegchaun takastatus waugtuinawai; ¡Aentsun maatasashkam waugtuinawai!
Pishak achiktasa, pan wainmain apujtusmak, pishakak nuna wainu asa duka nagkaemamaitsui.
Nuadui aents magkagtin aina duka wiakuch wetajai tukama, dita pegkegchau takamtin ¡ditashkam dutiksaik maam ainawai!
Unuimatak antugtuktinme tusa jinta aidaunum untsumainawai.
Unuimata duka yaakta waitijin, tuja tuwig ima senchi aents aidaush tuwawa nuwi aatus untsumainak:
“Datsauch imanis jintiag anentaimchau aidauwah, atumesh ¿wajutiya dushikagtutash, kajegkagtutash idaisattagme? Tuja unuimat dakitajum dusha ¿wajutiya idaisattagme? ¿Wajutiya unuimagtatjume?
Wi atumnak untsuajime, tuja wi ipaajime kaunatajum tusan, tujash atumek mina antugtutak dakitagme.
¡Nuadui wishakam atum waitiakjuminish, tuja sapigmakjuminish ayatak dushittajai!
Tuja sapigmamu, waitut, wake besemag pujamu, waugkamin anentaibau aatus, dase wainchijai betek iyaak nugká ayaunak ashí tsaiyama imanik minitjamkui,
waitiakjum untsugkugminish, wika aikchatnaitjime. Egatkugmesh waitkashtinaitjume, untsugkugmesh ayam achattagme.
Wagki atumek unuimat pegkeja duka dakitau asajum, Apajuí umigtashkam dakitagme.
Nuniau asajum, mina chichameg antuka jutak dakitagme, tuja wi atumin nunikaigpajum tusan tajim dushakam dakitagme.
¡Nuadui atumek nunú umiakjum waittsattagme! ¡Tuja atum wakegamu taka takakuajum pimpiktatjume!
Aents shiig emetug anentaimkachu aina nunak nii dekachbaujiya duke pempeentuki maawai. Tuja aents pegkegchau aina nunak nii wakejus pegkegchaun taka duke pempeentuki maawai.
Untsu mina chichamjun umigtauk makichkish ishamkagtutsuk agkan shiig pujustinai.”
Uchuchih, wi jintinkagtamua nunú kajimatkipa, tuja mina chichameg umiktin agagbauwa nunú amina anentaimin jukita.
Nunú umiakum, kuashat tsawan iwaku shiig aneasam pujustinaitme.
Tuja anenka duka, dekaskea nujai makichkish idaisatin aipa; duka nugkutaijai betek nugkuaju ata. Amina anentaimtagmin kajimatmainchau aneaku ata.
Nuniakum Apajuí wait anentam atatme, tuja aents aidaushkam wait anenjamjagtatui.
Amina dekatjumin kajinmamsa anentaimtsuk, ima Tuke Pujuuwaig ashí kajinmamsam anentaimta.
Ashí ame takattam duka Apajuí anentaimtusam takasta, nuniamin nii pujut pegkegnum etamtatui.
Ame ima yacha jumamipa, duka nunitsuk Tuke Pujuu umigkata, nuniakum pegkegchau aina nunú tupanjata.
Nuniakum jamamtuchu, wajiu pegkeg pujuttame.
Amina tagkujum aidau, wajijum aidau akanka Tuke Pujuu suwakum emematta; dutikakum ajak ajakmamu aina nuwiyashkam yama nagkamchaku juukbau Tuke Pujuu susata.
Dutikakum yutanmash, tuja umutnumash atsumkas pujuttame.
Uchuchih, Tuke Pujuu esetamatatus suwimkan amaakuig dakitjaipa, tuja nii chichagtamkuish kajekaipa.
Wagki Tuke Pujuuk makichik múun uchijin jintintak, suwimkan suwama numamtuk, nii aneamu aidaun jintintak suwimkan suwawai.
Datsauch unuimaju, shiig anentaimkauwa nunak Apajuí pegkegnum yumigkiawai.
¡Nunú unuimata nunuwai oron nagkaesau, plata nagkaesau pegkeja duka!
Unuimat shiig anentaimja pujutan sukagta duka, kaya shiig pegkejuch akik aina nuna nagkaesauwai. ¡Iman asa tikich waji pegkeg wakejumain aina nujaigkish betekchauwai!
Aents unuimaju, yacha duka kuashat mijan pujustinai, nunik wiakuch wajas eme anentam atinai.
Apajuín chichame umiamua nunú ima pegkejai, tuja nii jintinkagtamu betek umiamua nunú agkan pujutan sukagtawai.
Shiig anentaimja pujutan unuimaina nunú pujutan juwinawai. Shiig anentaimja pujutan juidauk, numi pujuta sukagtinjai betek ainawai. Tuja nunú unuimatan jukiaju aidauk shiig aneasagtinai.
Dakih, week wajuk takawa nunú weme diisam unuimagta:
Weeka inauk atsawai, tuja nunú dutikata tusa tumainchakam atsawai,
¡Dakih, yamai kanaschaum jamah! ¿Wajupa asamea nantaktatme?
Ame kanú tepamin, tuja kajim mantamkui pukuga eketmin, tuja shiig kanagtasam pagku pagkumasa tepamin,
waitut, kasajai betek pachiachbau iyanjama shiig ujuuna awajtamsattawai.
Awai seisa imajin, tuja nuigtu makichik, nujai ijumjamak sieteya imani Tuke Pujuu shiig dakita nunú:
Emebau aidaun, waitjin aidaun, aents utugchatji atsujunak main aidaun,
aents anentaimtaji pegkegchau aidaun, pegkegchau takatan wakejus wekaetaun,
tikichin tsanumjin, tuja waitjin, chichama tsanumjug niina yachijaig maanimitkau aidaun aatus Apajuík dakitawai.
¡Uchuchih, mina chichameg umikta, mina chichameg umiktin agagbauwa nunú shiig aneaku ata!
Mina chichameg umiktin agagbau aina nunú umikta; dutikakum amina jiim kuitamainaitam imatiksam kuitamkata, nuniakum iwaku pujuttame.
Unuimata duka amina umaimijai betek emata, tuja yachameta nunú amina kumpajum emata.
Tuja nuwa aishin pegkegchaun takamjin, pegkegchin chichagtamak, tsanuja pegkegchaun takamtiksai tusa, unuimata nunú ayamjutpaktatui.
Makichik tsawantai jeganum niimtai ujaimunum wi niimkun wajayajai.
Nunika niimku wajai, uchi datsa imanik jintiag anentaimkachu aidau yujainamunum, nuwi makichik datsauch nuni nagkaemas shiig esegag anentaimkachun wainkabiajai.
Nunú uchik jinta aintug juwaki, jinta tuniakbaunum jeganta nunú nuwa jeega nuni wemayi.
Nuniaig etsa akaemayi, nuniak suwe wemayi.
Nuniai nuwa akika dutiktai iwagmamin aina nujai betek, makichik nuwa iwagmamjau, pegkegchaun takamin asa nunú anentaiyai jiinkibi uchin igkugtatus.
Nunú nuwak setakchau datsantainkachu, tuja emetnag jeen titu pujuchu,
jinta ain wekayin, tuja plazanum, jinta tuniakunum aents nagkaebaun igkug, pegkegchau takamtiksatatus wekayin.
Nunin asa nunú uchi wetatman pagkuk saukua ajantsuk chichajak:
“Wi mina apajuímtaiju emematkun kuntinun maamua nuna nejen ajamsatjame. Wi dutikatjai tibaugnak yamai betek umikjai.
Nuadui amina igkugtasan jiinkijai, amina wainkatasan shiig senchi egamjam nuna yamai igkugjame.
Mina pegakjui, colcha egiptunmaya lino pegkeg najanamun ainkamjai,
dutikan kugkuin pegkeg mirra, áloe, canela aidauwai ukatkamjai.
Wayata nunikamin ii wakegamu a aniakua tuke tsawampagmi.
Mina aishjuk atsawai; tikich nugkanum wemayi.
Kuichkin aimak juki wemayi, nuadui wamkek tashtatui, nantu antumai taattawai”, tau.
Tusa pegkegchin ima imatjakua wakemitkakmayi,
dutikam buey maatasa juki ematiama numamtuk, tuja kuntin maatasa dakamtikamunum japa egkemkamtai,
flechayai anentai ijutim jama numamtuk wajaktatus, tuja pishak achiktasa detua ukukbaunum awimpap jakattaja tusa dekachu asa, wemaina numamtuk nuwan pataetuk megkaekabi.
Nunika megkaekatag tachakmek uchuchih, mina chichameg antukam umikta.
Amek nunú nuwa duka anentaimtusmek diisaipa. Wagki nunú wekaetakum, amina pujutjumin megkaekaim.
Nunú nuwa duka kuashat aentsun pegkegchaun takamtikas emegkawai. ¡Nii emegkagbau aidauk shiig kuashtai!
Tuja niina jeen wayamua duka jaka megkaemaina nujai betekai.
Unuimata duka senchi untsumui; yachameta nunú niina chichamen antumtikagtawai.
Nain aidaunum, jinta amatkau aidaunum,
tuja waiti aidaunum, yaaktanum waitainum wajas untsumak:
“¡Ashí aents aidautigmin juna tajime!
Datsauch jintiag anentaimkachu aidautigmesh shiig anentaimkau atajum; tuja atum shiig anentaimkachu aidautigmek, eseja anentaimat unuimagtajum.
Pegkeg unuimamainun wi titatjim nunú shiig antuka jukitajum.
Wi titatag duka dekaske; minak waitjutak shiig awajtuchui.
Mina chichamjuk ashí pegkejai; wika jimag weninnuchuitjai.
Aents shiig anentaimkauwa nunú diismak mina chichamjuk dakitmainchau paan antumainai.
Plata jumain idaikujum, dekas wi jintiamua nunú jukitajum, tuja oro shiig pegkeg jumain idaikujum, dekas unuimata nunú jukitajum.
Unuimata duka kaya pegkejuch aina nuna nagkaesauwai. Tuja waji pegkeg wakemain ainakush, makichkish unuimatjaig betekchauwai.
Witjai dekatnuk, witjai chicham pegkejan sukagtinnuk, tuja wi dutikatag takunuk shiig anentaimsan dutikajai.
Tuke Pujuun umija duka pegkegchau takat aina nunak kajejawai. Tuja ememamu, tikich wagagkau anentaimat, pegkegchau takat, waitjut aina nunak wika kajejajai.
Chichagkagtut, pegkegnum anentaimat, yachamet, unuimat aina duka midau ainawai. Tuja senchia dushakam midauwai.
Wi nunikti tibau asag apu wenawai, nuninak chicham umiktin dekas pegkeg aidaun najanainawai.
Ashí apu nugkanum inamin aina duka, wi nunikti tibau asag inamainawai.
Tuja mina anentuidaunak wishakam dutiksanuk aneajai, tuja mina egatuidaunashkam wantintajai.
Wiakchamet, eme anentam ata, shiig pujut, waji wamak megkaejashtin aina nunashkam wi suwajai.
Wi sukagtamua duka oro pegkeja nuna nagkaesauwai, tuja wi sukagtamua duka plata akiken nagkaesauwai.
Wika tuke pegkejan takauwaitjai,
nuniau asan mina anentuidaunak, kuashat wajigtin wiakuch emajai.
“Tuke Pujuu minak najatuawai. Nii najankamu aina nunak eke najantsuk miná najatuawai.
Tuja nugkanak eke najantsuk miná najatuawai.
Mina najatuawa nuaduik nayantsak atsujakui, tuja yumi pukuni jiinaidaush, namak aidaush atsujakui.
Tuke Pujuuk muja aidaun, nain aidaun eke najantsuk miná najatuauwai.
Tuja nugkanak ikam aidaunash, nuigtu nugka yukukuntujai nugkan najankauwa nunakesh najantsuk miná najatuauwai.
Apajuí nayaimpin yumi piyajunum eneknak najanauwa nuaduik wika pujuyajai.
Tuja yakí agkajunum yujagmin najana umika, nayantsan initken yumi pukuni jiinaidaun epetug,
nayantsanum yumi piyag betsakai tusa emetug idayak, tuja nugka buchitmainchau atinun umikua nuadui nagkamsan,
Apajuí nugka najanamun diisan shiig aneyajai, tuja nii aentsun najanauwa nuna diisan shiig aneamu ajuti.
“Nuadui uchig aidauwah, wi tajim nunú antugtuktajum: Wi tajim nunú umiakjumek, Apajuí yayaam atinaitjume.
Wi jintinjim nunú dakittsuk shiig unuimagtajum, nuniakjum shiig anentaimkau atajum.
Aents kashi kashinig mina jegajui taa mina chichamjun antugtauk shiig aneastinai, wagki Apajuí yayamu asa.
Mina igkuntuk pujutan juwawai, nunik Tuke Pujuu wait anentam awai.
Tuja mina pegkegchaun chichagtauk jaka megkaetanum pujawai. ¡Tuja mina kajegtuina duka jaka megkaetan aneenak núninawai!”
Uchi shiig anentaimkauwa duka niina apaji chichamen umignai, untsu uchi anentainkachua duka apaji chichamenak antugtsui.
Maki makichik aentsuk nii pegkeg chichakbaujinian pegkejan juwawai, untsu aents chichaman betek umichu aina duka dita pegkegchaujin suwimkan juwinawai.
Shiig anentaimag chichauk niina pujutjin kuitamak nuniawai, untsu wainak chichá wekaguk kuashat utugchatan igkuawai.
Aents dakia duka nii wakegamujin jukitag takush juwatsui, untsu aents takauwa nudauk kuashat waji ajawai.
Aents pegkegchau takatan tupanjauk waitjutnak dakitawai. Untsu aents pegkegchaun takauk eme anentsa diishtai, datsan chichajam auwai.
Shiig anentaimsa pujamua nunú aentsnak pegkeg emawai, untsu aents pegkegchaun takau aina nunak niina pegkegchaujig bakuawai.
Awai aents makichkish wajigtuchuitak wiakuch atajai tusa wakegau, tuja antsag kuashat wajigtin aidaushkam wajigtuchuapi tujuttinme tusa uumush ainawai.
Aents wiakcha duka achikmak, mantuawainum tusa ishamkagtak niina kuichkijin ashí akikmak uwemainai, untsu ujunauchik achigkachagtimpash tusa anentaimkug waitiatsui.
Aents pegkegchau takatan tupanjau aina duka tsaaptin pegkeg winchamtinama iman ainawai, untsu aents pegkegchauwa duka jii kajinkaujai betekai.
Ememata duka ima maanitnak inimui; untsu unuimata nunú aents chichama antuk umin aina nuwi awai.
Yupichuch wiakchameamua duka wamak amugak megkaewai; tuja aents shiig takak, diipas wiakchamea duka kuashat ikauwai.
Tuja ii wakegamu uminchakuig, wake besemag dekapnawai. Untsu ii atsumamu betek uminkuig, shiig aneamu ajutkagtawai.
Aents chichaman umiachuk suwimkan jukitnai; untsu chichaman umiauk akiam atinai.
Aents shiig anentaimkau jintinkagtamua duka pujutan sukagtawai, nuadui jamainun uwemtikagtawai.
Shiig jintinkagtauk shiig anentam auwai, untsu shiig jintinkagtachuk pegkegchaunum jegantinai.
Aents yacha shiig anentaimkauwa duka shiig anentaimag takawai, untsu aents anentainkachua duka nii dekachbaujiya nuna iwaintumawai.
Aents chichagkatatama dakitauk, waittanum, datsannum pujutnai; untsu chichaman antuk umiauk, eme anentam atinai.
Ii wakegamu uminkuig shiig aneenui; tuja aents anentainkachu aina duka pegkegchau takat idaitanak atsanenatsui.
Aents yacha aidaujai tsaniauk, niishkam yacha atinai, untsu aents shiig anentainkachu aina nujai tsaniauk, pegkegchaunum jegatnai.
Aents yacha shiig anentaimkau aina nuna chichameg unuimatan sukagtawai, untsu aents anentainkachu aina nuna chichameg pegkegchau ainawai.
Tuke Pujuuk ashí yantamnum pujawai, nuniau asa aents pegkeg aidaun pegkegchau aidaujai diyakui.
Pegkeg chichamua nunú aentsnak pegkegnum yayawai. Untsu pegkegchau chichamua nunú aentsu pujutin emestawai.
Aents anentainkachua duka niina apaji jintinmash dakitawai, untsu yacha shiig anentaimkauwa duka niina apaji chichamen antujui.
Aents Apajuí umigna duka shiig kuashat wajigtinai, untsu aents pegkegchauwa nunak niina wajijiya duke utugchatan itajui.
Aents yacha shiig anentaimkauwa duka nii dekamujin tikich aentsnash pegkejan jintintui. Untsu aents anentainkachu aina duka pegkegchauwa nuna jintintui.
Aents pegkegchau aidau Apajuí anentag suwaji tusag, kuntinun maa apeena duka Tuke Pujuunak shiig awagmatsui. Untsu aents pegkegchau takatan tupanjau aina nunú segamak Apajuík shiig antujui.
Tuke Pujuuk aents pegkegchau aina nuna pujutjinak dakitawai, untsu ya tudaun tupantug pegkejan takak pujawa nuna aneawai.
Vino nampeamua nunú aentsun pegkegchau chichamtin emawai; uwaja nampetai aina duka utugchatan inimui; nuna uwag nampeauk shiig anentaimag chichatsui.
Apu kajena duka león kajeak shinuwama imanai; tuja nuna apun ikajeauk nigki bakumawai.
Aents pegkegchau takatan tupanjauk jiyanitnak dakitawai; untsu anentainkachua duka jiyanitan wekaetawai.
Aents dakia duka aja takamain esat tepeau aig, takatsuk pujau asa, yumi tepeamtai nii yumainjig atsugtinai.
Aentsu anentaimtajig nayantsa kunajinia wainmaitsu numamtinai. Untsu aents yacha duka nuna takumpap tawa tusa shiig dekawai.
Kuashat aents aidau, amina kumpauchijum atajai tuinawai; ¿tujash dekas aents imanush igkumainashit?
¡Aents pegkegchau takatan tupanjau aidaun uchiji aidauk, dita apaji pegkejan takajaku aina nujai betek pegkejan takainak, Apajuí yayamu asag shiig aneasagtinai!
Pegkegnum augmatam ata nunuwai wiakchameutan nagkaesau.
Aents wiakuch akush ujunajaig betekai, wagki mai Tuke Pujuu najanamu asag.
Aents yacha shiig anentaimkauwa duka pegkegchaun wainkug wamak idaiwai; untsu aents anentainkachua duka ayatak akuumtawai, nuniau asa, utugchatan igkug waitiawai.
Apajuí eme anentsa puyatjusa umigbauwa nunú sukagtawai pujutan, wiakchameutan, eme anentam atan.
Aents pegkegchau aina nuna tsanumtaiji aidauk ishamain ainawai. Untsu aents niina pujutjin kuitama duka nunak tupantawai.
Amina uchigmek piipichia duik shiig jintintuata, dutikamu asa múun wajasash kajimatkishtinai.
Wiakuch atajai tusam anentaimkum waittsaipa, duka puyatjutsuk idaisata.
Ame shiig anentaimsa diyakmek, wiakuch wetak wainkaya nunú dekaattame, wagki duka águila uchiji aidau nanapjuk nanaak shimak megkagama numamtuk megkaewai.
Uchuchih, wi tajam nunú shiig antukam unuimagta, nuniakum shiig anentaimsam pegkeg takata duke takasta.
Aents nampeku aidaujai ijunjamek wekaesaipa, tuja ushu aina nujaishkam kumpajinawaipa.
Wagki nampen aidauk, ushu aidauk, ujuuna wenawai, tuja daki aidauk jáanch pegkegchau ampinkau mamuku aidaun apajag nugkuinawai.
Apa amina akimpawa nuna chichame antugkata; tuja amina duku múuntuch wajasmataish dakitjaipa.
Dekaskea nunú, yachameta nunú, jintinjamamu aina nunú, unuimata nunú aatsam sumakta. ¡Dutikamek duka sujukaipa!
Uchi pegkeg, yacha, shiig anentaimkauwa nuna apajig shiig aneak ememas anentaimui.
¡Yajauwajah, uchi yacha shiig anentaimkau aidaunmak! Nuadui uchita atumek atumi apa dukujai shiig anemtiksatajum.
Uchuchih, wi tajam nunú shiig antukta, nuniakum wi jintintuawaitjam nunú kajimatkipa;
wagki nuwa akika dutiktai aina duka waa múun suwe ishamainama imanai; tuja nuwa aishintin tikichjai tsanijinna dushakam waa tsejegkush, init akagama numamtinai.
Nuadui kasajai betek kuashat aishmag aidaun achiawai, dutika aents nuna yujajin aina nujai betek emawai.
¿Yaita waitiaush? ¿Ya waitiakush ejetua? ¿Yaita utugchatan apujus anentaimak waitu wekagush? ¿Yaita nigki suwimkan sumamas waitiaush? ¿Yaita bushapajun niim wekagush?
Nunak vino uwaja, nampetan makichkish idaitsuk, tikich umutai aidaunashkam umú yujau aina nunú nunak núninawai.
¡Datsauchih, uwaja nampetai aidau kajiak niime pegkeg wega duka makichkish anentaimtusmek diisaipa! ¡Nunú diyakmek wakejukam uwagtatme!
Tuja niimeg pegkejaitak, dapi esajatbau tsaagke najamama imanai.
Iman asamtai nunú umakmek, pegkegchau wainchatai aidau waintatme, tuja pegkegchau anentaimkum ima pegkegchauk chichattame.
Nuniakum lanchanum egkemjanus yakí jiitkaunum ekemsan nayantsanum wegagtai dekaptatme.
Jegak shiig anentaimsa jegamtayai, tuja shugkushkam shiig anentaimsa ajitayai.
Waji pegkejuch wakejumain aidau ijumaina numamtuk, unuimata nuna niina kanutaiji aidaunum ijumui.
Aents yacha nunuwai tikich aents senchigtina nuna nagkaesauk. Unuimata nunuwai dekas senchigtin ata nuna nagkaesauk.
Wagki maaniatag takuik, shiig anentaimsa chicham umika maanitayai, tuja depetmaktatus wakegauk tikichi chichamenash shiig antuku amainai.
Amina shiwaajum waituinakuish, shiig aneakjum dushikjaigpajum, tuja utugchatji ajakuish dushikjaigpa.
Wagki duka Tuke Pujuunak shiig awagmatsui, nuniau asa amina kajegtamak suwimkan amamainai.
Aents pegkegchau aidau diisam kajekaipa, tuja niina wajiji aidau diigsamesh kajegkaipa.
Wagki aents pegkegchauwa duka pegkeg pujutnakesh jukishtinai. ¡Aents pegkegchau aina duka lampara ikagnakbaujai betek agtinai!
Amina shiwajumesh yapajakuig, yutai ajamsata; tuja kitamakuishkam umutai susata.
Nunú ame dutikamin, amina pegkegchau awajtamin asa nii tuma datsaagtatui, Nuadui Tuke Pujuu aminak pegkegnum akigmaktinai.
Kashin nuna imatikan takastatjai tusamek emtikamek tumamipa, wagki amek dekatsme kashinish wajukatamki duka.
Duka amekek imatipa, idaisata nunak tikich aidau tujamtinme, iik eme anenmamku imatbauk pegkegchauwai.
Kaya, kamatak aina duka senchi kijin ainawai, tujash nuna nagkaesau kijinai aents anentainkachu nii wakegamun umiktakama kajeamujiya nunú.
Kajeamua duka pegkegchauwai, tutitjan itawai, tujash nuna nagkaesau kakajus depetmainchauwa duka, tikich takakui diisa kajegkagtamua nunuwai.
Aents amina anempa duka uuka chichá wekaetsuk, paan igkumpa tujamtatui.
Shiwag kajegtamiatak tsanupak kumpamjama nunú kajittsa diitsuk, dekas iina kumpaji igkujatua tukagta nuwi kajintsa anentaimainai.
Wi puyatjusa diyamug aidauk kampatum waji, tuja nuigtu makichik, nujai ijumjamak ipak usumta imajin ainawai. Tujash shiig ejeyin dekamainchau dekapeajai.
Duka juju ainawai: “Águila yakí wekaga nuna jintig dekamaitsui, tuja kaya aidaunmash dapi jintish wajuk awaki duka shiig dekamaitsui. Tuja lancha nayantsanum wekaga nuna jintishkam dekamaitsui; tuja wagkag aishmagkush imatikash nuwanash wakegawa dushakam dekamaitsui. Juju aina nuna shiig ejeyin dekamainchau dekapeajai.”
Nuwa shiig anentaimkauk kakajus igkumaitsui, ¡kaya pegkejuch akik aina nuna nagkaesauwai!
Niina aishig shiig kajitus diyawai, tuja kuichkinash atsumchagtinai.
Niina aishig, nuwe utugchatan apujtus waitkachbau asa, tuké shiig aneas pujawai.
Lanan ujuchjai egaka sumak, nuna wakejus shiig aneas jáanchi apijug najanak pujawai.
Dutika eke tsawatsaig nantaki, yutain inajuk uchiji aidaun inake aidaujai ayujuk, inake aidaunak takatnum ishimui.
Tuja nugka pegkejan diisa, nuna akikenak nii takasa jukimui betek akikmak sumawai. Dutika nuwi uvan ajakmawai.
Aatus kakaag senchi takau asa, shiig aneas kashikmas nagkama taka takakua etsa akapak ukuawai.
Wajiji kuashat kawegti tau asa nii kuitamui, tuja kashish takau asamtai, jii tuké keeka awai.
Tuja niina jáanchjinash nigki apaja nugkuawai.
Tuja ujudauch aidau atsumiagtaish, yayawai.
Tsetsek tepetaish, niina uchiji aidaunak puyatjatsui, wagki ditak jáanchin shiig nugkujag yujaidau asagmatai.
Colchajinash nigki najanui, tuja niig jáanch shiig pegkeg apagbau aidaun nugkuawai.
Tuja niina aishinashkam yaaktanmaya aidauk ashí wainainawai, wagki apu eme anentsa diitai aina nuwi niishkam pachitkau asamtai.
Nunú nuwak jáanch aidaun akachumtai aidaujai najanak, waji sujin aidaunum sujawai.
Eme anentsa diitai asa, nuna megkaekaig tusa kuitamamui. Tuja atakea duish wajukatnukitja tusagkesh puyatmamtsui.
Chichaakush shiig anentaimas chichawai, tuja niina uchijinash shiig anentus jintintui.
Niina jeen utugchat ai tusa aneaku pujawai, tuja nii takasa jukichbaujinianak yuwatsui.
Nuadui niina uchiji aidau niina aishijai emematus chichajuinak:
“¡Nuwa pegkeg aidauk kuashat ayawai, tujash ametme ashí tikich nuwa aina nuna nagkaesaumek!” tuinawai.
Nuwa shigmaji diisa wakejamua duka wainkayai, tuja shiig awajkagtamujia dushakam wainkayai, dekas nuwa Tuke Pujuun umigna nunuwai ememattsa diyam auwa duka.
¡Niina takatji pegkeja nunú anentaimtusjum, ashí aents aidau emtin eme anentsajum pegkegnum chichagtajum!
Tsawan jegawai akiinbau, tuja jamu, ajak ajakmamu, nunú ajakmamu nejekmatai juwaamu.
Tsawan jegawai aents maamu, tuja aents jakui tsuwamu, yaakat tsayamu, tuja yaakat tsaikbau ataktu yaaktabau jegawai.
Tuja buuttinush tsawan jegawai, tuja shiig aneaku dushiamush, jakamunum buutku wake besemag pujamush, tuja jiistamatnush tsawan jegawai.
Tsawan jegawai kaya yajuaka utsamu, kaya utsagbau yajuaka ijubau; shiig anendaiku pagkuniamu, tuja kanaamu.
Tsawan jegawai kuichik juwamu, tuja takatsuk wainka pujamu, ii takasa jukimu anetamu, tuja ii anettsamu utsamu.
Tsawan jegawai jáanch ichiamu, nunú ichigbau apigbau, chichatsuk pujamu, tuja tsawan jegawai chichaamu.
Tsawan jegawai aneeniamu, kajegdayamu, maaniamu, maanitsuk agkan shiig pujamu.
Aents senchi takak waitia dusha ¿waji pegkegna juwawa?
Tuja Apajuí aents aidaunak takainak batsamsatnume tusa, kuashat takatan susauwa nuna anentaimsan ejemaijai.
Tuja Apajuí juju nugkan najanauwa duwi nagkamas, aentsnak shiig pegkejan najanauwai. Dutika unuimatan susauwai, atakea duish wajig nagkaemajagtinaita nuna dekatnume tusa. Tujash dutikamaitak, aents aidauk Apajuí yama nagkamchak najankauwa nunak shiig dekamainchau dekapenawai.
Nuadui wika dekajai dekas aentsuk eke iwaku puja duik, pegkejan takak shiig aneas pujumainai.
Tuja ii yutai aidau yuwaku, umutai umag duka ii takasa jukimunmaya dutikaji, wagki Apajuí nunak amasu asamtai.
Tuja nuigtushkam dekajai ashí Apajuí najankamu aina duka tuke asatna nunak: Nii najankamua duka nuwi ekekaik makichkish najanmaitsui, tuja emegkautkesh emegkaumaitsui. Nunak Apajuí dutikauwai, wagki niina senchijin dekaatnume tau asa.
Ashí yamai ayá duka yaunchuk aijakua nunuwai, tuja atakea duwi agtina dushakam yamai ayá nunuwai. Tuja yaunchuk nagkaemajua nunak Apajuí ataktu nunikti tusa tima ataktu wantinui.
Juju nugkanmak apu aidauwap shiig takasagtatua tusa eme anentamaitak, ima pegkegchaunak takainak aentsun waitkaina nuna anentaimsan ejemaijai.
Nuadui Apajuí aents aidaunak tsawan jegatna duwi pegkejan takasunash pegkegchaun takasujai mai apatuk dekajuatnai.
Tuja nuigtushkam aentsu pujutjig kuntinu pujutijaig betekmamtina nuna Apajuí ditan dekamtikaun anentaimsan ejemaijai.
Shiig anentaimsa diyamak, aents aidaush, tuja kuntin aidaush mayattaiji betek ajamu asag, tsawanji jakatin jegagmak betek jainawai. Wagki juju nugka juwi pujutak aajayai.
Ashí iwaku aina duka betek jainawai. Nunikag nugka yukukuntui najanamu asag, nunisag ataktu nugka yukukuntu wajasagtinai.
¿Ya tumainaita, aentsu wakanig yakí nayaimpinum weawai, nuniai untsu kuntinu wakani nugka initken akaewai tusash?
Untsu jaka ajin inantamki, atakea duish wajig nagkaemakinta nuna iwaintugmamainuk makichkish atsawai. Nuadui ii takasa juwamua duwi ii wakegamu takaku shiig aneasa pujumainun anentaimsan ejemaijai, wagki iik nuni takas pujusti tibau ainaji.
¡Wainka anentaimkum waitu pujutsuk, Apajuí amina takatjumin shiig anenjamsau asamtai, yutai yuwam, umutai vino uwajam shiig aneasam pujusta!
Amek jáanch puju tuké nugkuta, nuniakum kugkuin buukmin tuké nijamta.
Juju nugka juwi pujutak wainkaya nuna Apajuí amasua nuwi pujusam, amina nuwem aneetaigmea nujai kashi kashinig shiig anendaisam pujusta. Nunuwai ame kuashat takaku waitiam duwi pegkeg juwamua duka.
Ashí ame takamain ajutjamkuig, duka ame dekapmamsam takasta; wagki ame jakam wetatam nuwig takamainuk, tuja dekatan jukitjai tusa waitmainchakam makichkish atsutnai.
Tuja tupikamunum depetma duka ya ima senchi tupikawa nunú depetmatsui, tuja maaniamunum depetma dushakam nunú ima wajiu asagkesh nuniatsui; tuja yacha aina nuna yumainjig tuké ajuinatsui, wamak unuibau aina dusha wiakchak ainatsui. Tuja papiin unuimaju aina dusha shiig anenmak ainatsui; ditanushkam shiig pujamu shiig pujachbaush jegajuinawai.
Tuja dekatsji wajutik ii jakatnush tsawantash jegagtamti duka, nuadui red nená ukukbaunum namak nemama numamtuk, tuja pishak achitai nená ukukbaunmashkam pishak nemama numamtuk pachiachbau ii waittsatnunum jegaku waitiaji.
Aents yapajau wainkumek, yutai susata yuwati. Nunú dutikau asam, makichik tsawantai ameshkam dutiksaik iikuam atatme.
Aminu ajutjama duka anetu pujutsuk ajamasta, wagki amek dekatsme waji utugchatak juju nugka juwish nagkaemakti duka.
Yujagkim bukusea weakug yumi yutak nuniawai. Numi katugak nujinum, tuja nuniachkush tsumunmagkesh iyakug tuwi iyaje, nuwig tepestinai.
Ajakmatasa wakegakmek dase dii pujuipa; tuja ajak ajakmamu juuktag takumek nayaim dii pujuipa.
Dase dasenkash itug weawaki nunú dekatsum numamtuk, tuja uchish wajuk najaneawaki dusha dekatsum numamtuk, Apajuí ashí najankauwa nunash wajuk dutikaukita duka dekatsme.
Kashikmasam ajakmata, tuja agkushkam ajakmata, wagki yama nagkamchaku ajaamua nunuwash ima shiig nejekat, atsa, ukuunum ajamua nunuwash ima shiig nejekat, aatsa nuniachkush mai betekash nejekat duka dekamainchau asamtai.
Eke etsa, nantu, yaya aidau etsanbaujin kajinainatsaig, amina najapauwa nunú adeagta. Tuja yumi yutug nagkankamunum yujagkim wajas awa duik adeagta.
Tuja tsawan jegattawai apu pujusa inamtain kuitamin aidau ishamkagtuinak kujainamu. Tuja aents wajiu aidaush ishamkagtuinak tikishmasua waigkagtatui; tuja trigo dekeen aidaushkam ujumchik asag dekeetnak idaisagtatui. Tuja jeganum niimtai ujaimunum niimin aidaushkam wainmamainchau wajasagtatui.
Nunú tsawan jegamtaig, waiti aidauk ashí epenjamu atatui. Tuja trigon dekeenak tatagmitkamushkam itatjagtinai. Nuninai untsu pishak shinuinamu senchi antuetinai. Untsu ame kantabaugmek shiig antumainchau initak kujakjatu antuetinai.
Nunú tsawan jegakuig nainnum wamu ishamtinaitme. Tuja iyajaig tusamshakam ishamtinaitme. Tuja almendro yagkujamu nagkamnattawai, tuja amina iyashmek makichkish atsumchattame, ayatak manchi pakaemag nanapjug nanaak wegama numamtuk atasam duke dakattame. Nunú jegakuig amek ataktu wakitki tashtinnum wetinaitme, nunikamin aents aidau ame jakamin buutuinak agá tuwagtamkagtinai.
Nuadui amina pujutjum plata najanamui anaa emetuamua numamtina nunú eke tsujintsaig, tuja ichinak oro najanamu tsaintsu duik, tuja nuigtushkam ichinak yumi shikitaiya nunú eke tsainak ajapnatsaig, yamaya juwik Apajuí amina najapauwa nunú kajimattsuk umigkata.
Nunú tsawan jegamtaig, amina iyashmek nugka yukukuntu wajastinai, wagki amek nugka yukukuntu juki najanamu asam. Untsu wakanik Apajuíyai wakitkittawai, wagki nii amasbau asa.
Wi Apajuí chichamen etsegnun juna ataktu tajai: “¡Juju pujuta juwig iman pegkejak makichkish atsawai! ¡Ashí wainak ainawai!”
Judá wegantu aidaunash waji utugchatak ajitnush ayi nuna pachis Amosa uchijin Isaíasan Apajuí ujakui. Nunak Judá wegantu aidaun apuji aidau Uzías, Jotam, Acaz, Ezequías aatus aajaku aina nunú tsawantin ujakui.
Dutikam nuna Isaías etsejak: Nayaim, nugka aidautigmesh Tuke Pujuu tawa nunú antuktajum. Apajuí chichaak: “Wi Israel aents aidaunak mina uchig asagmatai, kuitamkan tsakapakan idaisauwaitjai. Dutikamaitak mina umigtutsuk wijai shiwagmagawaje.
Tuja bakak, yaita niina kuitamnush nunak shiig wainui; tuja burro aidaushkam aents niyai entsamak wekaena nunak shiig dekainawai, untsu mina aentsug Israel aents aina duka wi kuitamsam batsatiatak mina shiwagmatuinawai.
“¡Aents ayatak pegkegchaunak takau aidauk, pegkegchau takat aina nuna utuatmamkag batsamin ainawai! ¡Tuja pegkegchaun takajaku aina nuna uchiji wegantu aidaushkam, pegkegchaunak dekainayatak, nuninun yujaju asag Tuke Pujuu, pegkejam, Israel aents aidaun Apajuíjiya nuna kajimatkiag idaisaje!
Atumek dekas intimkiu atag tusajum wakegagme, nunin asagmin shiig kuashat suwimkan amasjime. Imatikamu asajum atumi iyashinig pegkeg ayautkauk atsawai. Tuja atumi buuken pujagbauk esamtsui, tuke imanisag ayawai. ¡Nuadui atumek kakakchau wajasugme!
Dawemin nagkamas buukmijai ashí atumi iyashig makichkish pegkeg ayautkauk atsawai; tuja anú ibau atumi iyashin ayá nuna ampia pempenjamag kuitamak etsaentamainuk makichkish atsawai. Tuja najaimagminish aceiteyai yakagtamjagkesh, imijtugmakchaje.
Atumi nugkenak yaaktajum aidaujai shiwag aidau tsaikagmatai, agkan shiig pujumainchau wajase. Tuja yaakat aidau apeamu keenawai. Tuja atum ajakmamu aidaunmayan shiwag aidau juukag atumesh wainjuminig amuinawai. Yaunchuk yaakat Sodoma tsaikam atsau agkan juwakua numamtuk wajase”, tujamui Apajuí.
Untsu ima Jerusalégkak tsaikchamu juwake, nuniku asa melón ajakbaunum nuna ejapeen makichik aak aakmaka pachitsuk idaisamu aama numamtuk wajas awai. Nuniak nuigtushkam makichik yaakat shiwag tenteam aama numamtin wajas awai.
Tuja Tuke Pujuu ashí senchigtina nunú jutii ainag nuwiyan ujumak uwemtikchakuig, iik sodomanmaya aents, gomorranmaya aents aidaujai ijinauwa numamtukes wajakagtai.
Israel aents aidaun apuji aidautigmek, sodomanmaya tuja gomorranmaya aents aidaun apuji pegkegchau aajaku aina nunin wajasugme. Nuadui Tuke Pujuun chichamega nunú shiig antuka jukitajum.
Tuke Pujuu chichaak: “¡Atum Apajuí anentag suwaji tusajum, kuntin aidau maajum mina emematjaku kuntin patai apetainum patagjum, nuna neje ashí apeajum nunak wika dakitajai! ¡Ataktuk sujusaigpa! Tuja toro aidaun wiyaji, uwig aishmag aidaun, chivo tsakat aidaun numpen wainkunchakam tsumajai.
Wika mina emematjitasajum minakjum, kuntin aidau ikaunmatajum tusanuk makichkish atumnak segatsjime. Atumek mina dushiktakjum, mina jegag pegkegma nunú pegkegchau ematasajum kaunjume. ¡Juju jega mina emamatjaku ijuntaya juwig batsamtsuk, jiinja shiyaktajum!
Ataktu awagkigmek anentag mina sujamu pegkegchau aina juninuk itagtuawaigpa. Nunú apeamua nunak wika tsumain diyajai. Tuja nantu yama takamunum Apajuí emematku jiistamtai, nuigtu tsawan ayamtain jiistamtai ati tusa umikbauwa nunú jiistamami tusajum aents aidau ipajum ijumjume, tujash wika aents pegkegchaun takau aidau jiistamaina nunak shiig dakitajai.
Nantu yama takamunum jiistamjum nunak wika dakitajai; ¡Nunú jiistamjum nunak dakitmain diyajai, nuniakun katsuntu pujumainchau dekapeajai!
Tuja atum mina aujtustasajum uwejum takuajum nunak wika makichkish diyatsjime; tuja antugtanakesh antugtsujime. Tuja atumek kuashat aents mainaitjum duwi, uwejum takuajum duka ayatak numpak ainawai.
¡Nijamaktajum! ¡Pegkegchaujum aidau diitan dakitajai! ¡Pegkegchau takatak idaisatajum!
Tuke Pujuu chichagtamak: “Yamai juju pachisa atumjai chichasmi. Tuja atumi tudaujum numpa kapantua imanaitkuish, wi nunak esakatjan yujagkim pujua iman awajtustatjime; tuja jáanch numpa kapantui egkekbauwa imanaitkuish, wi nunak esakatjan lana pujuama iman awajtustatjime.
Atum mina umigtakjumek, atumi nugkem pegkeja nuwi ajakmajum yuwattagme.
Untsu atum ayatak intimkugmek, duka maaniamunum ijina utsam atatjume”, tujamui Tuke Pujuu tusa, Isaías tiuwai.
¡Jerusalégnumia aents aidauk yaunchkek shiig anentaimkau, waitjuchu, pegkeg aajabi, tujash yamaik nuwa wainka akika dutiktaijai betek, magkagtin wajasu ainawai!
Atumek plata pegkejama iman ayugme, tujash yamaik utsagbaujai betek wajasugme. Yaunchkek vino pegkeja iman ayugme, tujash yamaik chujuin wajasugme.
Atumi apuji aidauk aents intimkiu, pegkegchau aina nuna kumpaji ainawai. Kuichik akiam, tuja waji aidau suwam nuna juwinak, aents takamsachunak jujuwai takamsauk tuinawai. Tuja bitaik aidaunash, waje aidaunash waitkainawai, dutikainau asag makichkish yainatsui.
Nuadui apu Tuke Pujuu ashí senchigtina nunú chichaak: “¡Ditak mina shiwag ainawai, nuadui wi ditanak suwimkan susagtatjai!
Dutikakun dita tudaujinak waji pegkegchau aidau apetia numamtuk apean utsankattajai, dutikan dita pegkegchau takamtaiji aina nunak esakatjattajai.
Dutikan yaunchuk apu chichama epegkin aidau, chichagkagtin aidau shiig takau, waitjuchu aajabia nujai betek emaktatjai. Dutika ai: ‘Jerusalégnumia aents aidauk, pegkejan takau aidau’, nuigtu: ‘Ima Apajuínak umijin aidau’, tujamtin ainawai.
Wika wait anenkagtin asan, nuigtush uwemtikagtin asan, Jerusalégnumia aents aidau mina umigtuinakuig, wainka waitkam yujakuish, wi ditanak ayamjuktinaitjai.
Untsu aents pegkegchaun takau aina duka ashí jinawagtinai, wagki mina umigtutan dakituidau asag.
Tuja atum aidautijum anú yagkug aidau, tuja numi encina aidau ayá nunú shiig wakejusjum kuitamjum nuwi wainka apajuímtai aidau emematjum nunú diisjum datsagtinaitjume.
Atum aidautigmek, numi encina duke kakekamtai, wentsamtug wajama numamtin, tuja yagkug yumi ukattsuk idaisamujai betek atinaitjume.
Tuja atum ainajum anuiya senchigtina duka chijichi kagaju apeam megkagama numamtuk megkaejatnai. Niina tudauji aina nunuwai jii kegaujai beteka duka. Nuniau asa nunú chijichinak apea ajapeawai. Nuadui niina tudaujijai esatnai, tuja nuna ikagnamainuk makichkish atsutnai.”
Apajuí Judá wegantu aidaun, Jerusalégjai pachis, Amosa uchijin Isaíasan ujakua duka jujuwai:
Apajuí emematku ijuntai mujanum jegamkamu awa duka atakea duish eme anentsa diitai atinai. Nuna diinak kuashat aents tikich nugkanmaya aidau kauniagtinai.
Kuashat aents aidau kaunainak: “¡Minitajum au muja Tuke Pujuu etegkamua awi wakagmi, tuja jega Apajuí emematku ijuntai jegamkamua awi wakagmi. Awi Apajuí niina chichamen jintinjamamtai, nunú antuka nii tabauwa duke umikagmi!” titinai. Wagki nii chichame umiktin agagbauwa duka Siógnumia wantintinai. Tuja niina chichameshkam Jerusalégnumia jiinki antuetinai.
Tuja nugka múun aidaunmayanash Apajuí dita pegkegchaujin diijus suwimkan susatnai. Nuadui ashí nugka múun aidaunmayag dita maanitaiji aidaunak ajak ajakmaku nugka pukutai, arroz tsupitain najankatin ainawai. Dutikawagmatai maaniamuk nagkankatnai, tuja maaniatin jintiamushkam atsustinai.
¡Israel aents aidauwah, Tuke Pujuun chichamega nunú antuka betek umikagmi!
Mina kumpaju daajin pachisan, nii uva ajakmamujiya nuna pachisan, kantamtain wi kantamatjai. Mina kumpagdau nugka pegkeg shiig tsapaunum uva ajakbau ajuyi.
Nuna nugkan pukuja, kaya aidaun utsantuk, uva ajake shiig pegkeg aidaun ajakui. Dutika peegkeg apaka, nunú aja ejapeen kumpinan jiika, vino najanatnunashkam umikui. Dutika umika uva yumimitun tsamakti tusa eke tsamachu asamtai, dakak pujau. Tujash nunú uva aidauk chujuinun tsamakui.
Jerusalégnumia aidauwah, Judá aents aidauwah, nunú nunika dusha ¿yanawaita utugchatash, midaukait, atsa uva ajakbauwa nudaukait?
¿Uva chujuin ai tusan wi dutikmainush awak? Wika yumimitun nejekti tusan wakekabiajai, tujash ¿wagkag chujuinnash nejekiawa?
Tuja midau uva ajakbauwa nunash, wisha itugkatag tajaki nuna yamai ujaktajime. Wika aunak ashí ijinatnume tusan kuitamtsuk idaisattajai, tuja utsaantuawag, najakag kupig ijinatnume tusan peejamua nunashkam tegajattajai.
Dutikan pachitsuk idaisattajai. Tuja tuke nejen ati tusa, kanawe pegkegchau aidau tsupija utsanka pegkeg ematia nunash dutikachagtatui. Tuja dupanash takagsachagtatui, dutikamu asa dupa jagki aidaujai tsapaka akijuatnai. Tuja nuna uchupig pegkeg ematnunash yuminak yutumtijashtatjai.
Tuke Pujuu ashí senchigtin uvan wakejus ajakua duka Israel aents Judá wegantujai aina nunuwai. Tuke Pujuuk mina chichamjun umigtuktinme tusa wakekauwai, tujash ditak magkagtin wajasu ainawai. Tuke Pujuuk shiig pegkeg dekaskenum takau atinme tusa wakekauwai, tujash ditak ima pegkegchaunak takaidaun Tuke Pujuu wainui.
Apu Ozías jakauwa nunú mijantin Apu Apajuí niina ekemsa inamtaiji shiig pegkegnum yakí eketun wainkabiajai. Tuja jega Apajuí emematku ijuntai jegamkamua nuna initkenak nii jáanch nugkuagbauwa nunú dukuka amayi.
Apajuí eketbaunum nuna yakin serafín aidau batsamayi. Maki makichik seis nanaptin agmayi. Jimag nanapega duwi yapin dukuaku agmayi, tikich jimaja duwi nawen dukuaku agmayi, tuja tikich jimaja duwi nanamiagmayi.
Tuja dita chichainak: “Tuke Pujuu ashí senchigtina duka shiig pegkegmai, tuja niina imanjiya nunú ashí nugkan jajutua awai”, wajagmayi.
Nunú Apajuín emematuinak imatuinamu, jega Apajuí emematku ijuntai waitiji aidaun senchi umuchmayi, nuniai nunú jeganum bukuituk yujagkim wajas asabi.
Imaniakui chichaakun: “¡Jajapi yamaik! Wagki wika pegkegchaun chichau wajasu, tuja aents pegkegchaun chichau aina nujai ijunjan pujag, nuniayatkunuap Tuke Pujuu ashí senchigtina nuna pan wainkaja”, tusan tibaijai.
Tusan tai makichik serafín wi wajamunum nanaak tantabi. Nunik minák altarnumian jii kaiji kapaun juki itanmayi.
Dutika duwi mina wenujun antinjuk chichagtak: “Nijah, juju jii kaiji amina wenimin antinjamkae. Juwi Apajuí amina tudaugminak esakatjamjae. Nuadui amina tudaugmek tsagkugnaje”, tujutmayi.
Tujutmatai pujai Apajuí chichaak: “¿Yanak awemainja? ¿Yaki iina chichamen etsegnush ati?” taun antukbaijai. Tusa takui wi ayaakun: “¡Mina awetita, wi amina chichamjumnak etsejin atajai!” tiabiajai.
Tusa tai nii chichagtak: “Wetá nunikam juju aents aidau aatsam ujakta: ‘Chichaman antuinakush nunap tawa tusag tichagtatui, tuja pan wainainakush dekachagtatui.’
Juju aents aina nuna dekatig pachimjukta, dutikakum antukchamin, wainmakchamin emakta, dutikamu asag wainmamainchau, antutnash antumainchau, tuja anentaimsash nunap tawa tusa dekamainchau wajastinme, nuninak pujutjinish yapajinmainchau atinme. Nunidau asagmatai, wishakam dita tudaujinak tsagkujashtatjai, tawai tita”, tujutmayi.
Tusa tujutkui wi niina iniakun: “Apuh, ¿tujash dusha wajupa tsawanta atatua?” tibaijai. Tusa tai nii aijak: “Yaakat aidaun tsainak ashí aents aidau ijinawajam agkan wajastina duwi, tuja jega aidaunmash makichik aents pujaukesh atsutna duwi, aja aidaunmash atsutna duwi,
tuja Tuke Pujuu aents aidaun dita nugkenian jiija tikich nugkanum ishiakmatai, dita nugkega nunú aents atsau agkan juwaktina nunú tsawantin nagkankatnai.
Jotama uchiji, Ozíasa tijaji Acaz Judá aents aidaun apuji wajas Jerusalén pujai, Siria nugkan apuji Resín, Remalíasa uchiji Pécah Israel aents aidaun apuji aajakua nujai jimagtukag Jerusalégkan jetekajui, depetka iinu emami tusag. Tujash depetkachajui.
Dutika jeteagtai, Apu Acaz pujusa inamtaijin niina aentsji aidaujai pujuttaman jegajuawag ujainak: “Sirianmaya aents aidau Israel aents aidaujai jetepakagtatus ijunjaje”, tusa ujakajui. Nuna dekaa niina aentsji aidaujai ishamak kujainak, numi dase umpuam saatama imanidau.
Imaniagtai Tuke Pujuu Isaíasan chichajak: “Amina uchijum Sear-iasubjai weme apu Acaz igkugta. Duka Gihonnum yumi pukuni jiina nuwiya japiki aimkatin aepá juki yaki yumi aimtainum nain iwakbauwa nuwi ayaumas jáanch nijaku wetai jinta nagkaemakua nuwi igkugtatme.
Tuja sirianmaya aents aidau, Efraín aents aidau Remalíasan uchiji aatus amina mantamatatus chichaman umigtamkagmae. Nunik chichainak:
‘Judá aents aina duka uwaaka depetka utua Tabeelan uchijiya nunú apu adaitukmi’, tuinawai.
Tujash Tuke Pujuu chichaak: ‘¡Duka makichkish nunikchattawai!
Wagki Sirian yaaktaji dekas múunta duka Damaskui, tuja Resínkai Damascon apuji; tuja Efraín aents aina nuna yaaktaji dekas múunta duka Samariayai, tuja Remalíasan uchijiya nunuwai Samarian apuji. Tujash Efraín aents aidau ditash nugkentin aina nunak sesenta y cinco mijan jegai, depetkag nugke atankim nugkenchau juwakagtatui. Tuja atumshakam minai kajintsa anentaimkujum dekaskeapi tusajum, mina umigtachkugmek ijina utsam atatjume’, tawai Apajuí”, tiuwai Isaías.
Tuja nuigtushkam Tuke Pujuu Acazan chichajak:
“Ame dutikatnujum wainchatai aidau iwaintugkata tusam Tuke Pujuu amina Apajuíjum segata, tuja ame waji wakegame nunú nayaimpinmayagkesh nuniachkumesh nugka initkeniagkesh segatta, tusa tujamui”, tau.
Tusa tama Acaz ayaak: “Atsa make, wika Tuke Pujuun nuna segaakun pegkegchaunum dekaptanak dakitajai”, tiuwai.
Tutai Isaías chichaak: “Davitan patayi aidautijum antuktajum. ¿Aents atumin chichagtamu antugtsuk intimjakjum waitkajum duke nuniskek, Apajuíyaske waitkastasajum wakegajum?
Nunin asagmin atumnak Apajuí nii dutikatnujin iwaintugmaktatui. Nunak: ¡Makichik nuwa muntsujut aentsu takashtai ejapjuktatui, nunik uchi aishmagkun uchigmaktatui, dutika uchigmakmatai, uchi daaji adaikattagme Emanuel!
Nunú uchi muumpak ashí anentaimama nuniak baka muntsuji kantemtikamun dapa yumijiyai yutinai.
Tujash nunú uchik eke jintiag anentaimtan juwatsaig, jimag nugka múun amina uwaktamaina nuna tsaikagtinai.
“Tuja duwi pujus tikich tsawantin amina, nuigtu amina aentsjum aina nuna, ame wegantu aina nuna aatus Tuke Pujuu suwimak ishamainun awetugmattawai. Dutikamtai yaunchuk Salomón apu pujusmatai, Israel aents aidau Judá wegantu aidaujai kanakajua duwi nagkamsaish, makichkish imanuk wainkachbau shiig ishamain atinai. ¡Duka asirianmaya apu niina suntaji aidaujai waitkagmasagtina nunuwai!
Nunú tsawan jegatai, egiptunmaya suntag aidaun, kaapjai betek shiig kuashat, tuja nuigtu asirianmaya suntag aidaun dapa ishamain ijujatin aina imanun Tuke Pujuu ishitjamkatnai.
Dutikam kaunak nugka ségaju aidaunum, uwejush aidaunum, kaya múun waa aidaunum, jagki tepaju aidaunum, tuja yumi baka umutai aina nuwi, aatus ashí piyaktinai.
Nunú tsawantin namak Eufratesa amainia navaja ikamka itamaina numamtuk, Apajuí asirianmaya aents aidaun apujin niina suntaji aidaujai ikaunmatnai. Dutikam Israel aents aidau intashin, susujin, uje aidaunash ashí kesajug utsankagtinai.
“Nunú tsawantinig makichkiuch bakan, jimagchik uwigjai apujus pujayatak,
shiig kuashat nuna muntsujin ijuja juwau asa, nuna kantemtika yutinai. Tuja tikich aents maaniamunum uwemjau aidaushkam nunú baka muntsuji kantemtikamun, dapa yumijijai atsumkas yutin ainawai.
Tuja mil uva ajakbaun akike mil plata aajakua duka ayatak jagki tsapaka ikam wajas asatnai.
Nunú nugkanmak ashí jagki tsapaka akijua ikam wajasu asamtai, ayatak kuntin maatasa wekaetai atatui.
Tuja nain tepetpetu aidaunum pegkeg takatai aajabia duka jagki wajastinai, imanikmatai ishamainak makichkish duka wechagtinai. Ayatak uwig aidau, baka aidau yutai wajastinai.”
Tuke Pujuu chichagtak: “Sacerdote Urías, Jeberequíasa uchiji Zacaríasjai untsukta. Dutikam dita wainbaunum makichik numi dakakbau wegkajam jukim nuwi shiig pan wainmain: ‘Maher-salal-hasbaz’ tuu agagta” tujutiabi.
Tujutmatai nuna agajan pujusan tikich tsawantin mina duwajui uchi aishmagkun akiauwaitjai. Dutika ai Tuke Pujuu chichagtak: “Uchi daajig Maher-salal-hasbaz adaikattame.
Nunú uchik: ‘Apauch, awach’ tusagkesh eke chichatsaig, asirianmaya aidau yaakat Damasconak Samariajai mai tsaikagtinai. Dutikawag dita wajiji aidaunak ashí yajutkagtin ainawai”, tujutmayi.
Nuna tujuti ataktu Tuke Pujuu chichagtak:
“Wika yumi aimkamu Siloé tutai chichigmachua nujai betek kakagchauchitag duwi juju aents Judá wegantu aina duka Siria apuji Rezínkan Israel aents aidaun apuji Pécahjai ishamainak, dita ayamjutpaktinme tuidau asag mina dakitjuinawai”, tiuwai.
Nuadui ditanak Apajuí asirianmaya suntag aidaun ishitkattawai, dutikam namak Eufrates dujajak ashí utuja nugkan yumpuag eemak, nuwi ayaunak ashí utsauwama numamtuk ditanak utsagtatui.
Imatikau asa Judá wegantu aidaunashkam waji nujagketkuish, ashí utuja suwega iman iwaktinai. Imatikak águilajai betek nanapen ayapatug ashí dukuk uwemainchau awajsatnai. Tujash jutiyaig Apajuí pujawai.
Ashí aents nugka muunnum atushat batsamin aidautigmesh antuktajum, atum maaniami tusajum uminkugmesh wainkajum nuniktatjume; tuja maaniami tusajum maanitai aidau umiakjumesh ayatak sapigmaktatjume, nuniakjum ijinam atatjume.
Atum waji dutikatag tajume duka umiktajum; tujash nunak Apajuí emegkaktatui; tuja atum waji dutikatasajum wakegagme dushakam chicham umiktajum, dutikakjumesh makichkish umikchattagme, wagki Apajuík jutijai pujawai.
Minak Tuke Pujuu niina uwejen senchi achijuk emetjua chichagtak: “Tikich Judá aents aidau takaina nuninuk amek takasaipa”, tusa tujutmayi. Nuna tujuti nuigtushkam chichagtak:
Dekas Tuke Pujuu ashí senchigtina nunuwai, shiig pegkejam asamtai, ishamaku ajantusa diimaina duka.
Atumin shiig pujutan sujamna duka Apajuíyai. Tujash Israel aents aidauk Judá wegantu aidaujai nuna dakitjaje. Nunidau asag Apajuí suwimak susam Jerusalégnumia aidauk kaya múun tukumaina numamtuk tukumkag iyaidaun nunú kaya tepegkam nantamainchau wajasag jiniagtinai.
Kuashat aents atum ainajum anuiya kayan tukumak iyajag jinuidau agtinai. Tuja kuashat achija yajubaushkam agtinai.”
Juju chicham Apajuínun wi etsejag nunú jintinkagtag nujai ashí agagjum shiig ijiajum uuka ukuktajum. Dutikajum tikich tsawantin jintinkagtuatatjum.
Tuke Pujuu Jacopan kajejuk uumjuku akuish, wika ima niyaig kajintsan anentaimjai, nuniakun ima niinak dakajai.
Mina daagnak, mina uchig aidaun Apajuí sujusbau aina nuna daaji aidaujai Tuke Pujuu ashí senchigtin muja Siógnum pujuuwa nunú Israel aents aidaun utugchatjin iwaintuktatus adaikamu ainaji.
Tuja atumin chichagtamainak: “Ashí aents aidauk dita apajuímtaiji aidaun iniasag dekainawai. Nuadui atumshakam aents jakau aina nuna wakani, tuja anentaimsa dekaji tinu aina nujai iniasjum dekaatajum, atakea duish waji utugchatak nagkaetamkiajat”, tusag tujabiagtatui. Tujash atumek nuninuk antugkaigpa, duka shiig wainkayai. Atumek dekas Apajuí iniasjum dekaatajum.
Tuja yumain atsutai, tikich nugkanum yujasag waituinak kajekag dita apujin, dita apajuímtaiji aidaujai pegkegchaun chichajiagtinai, nuninak ataktu yakí pagkaidiag niibiagtinai.
Untsu nugká niimkama, ayatak waitut, suwe, buutut, wake besemag ayaun wainkagtinai, iman suwenum ditak pujusagtinai.
Tujash imanik waituinak wake besemag batsabiagtina duka tuke achatnai. Tuja Sabulógka nugkeg Neftalí nugkejai mai Galileanum aents Apajuín nemagchau aidau batsata nuna ijus awai. Nunú nugkak, namak Jordágka amain nagkamnas nayantsanum jegaa nagkanui. Tuja yaunchuk nunú aidaun Apajuí suwimkan susa ijinauwai. Tujash duwi batsamas ataktu Apajuí anenken wainkau ainawai. Nunú nuniktinun Isaías pachis etsejak:
“Aents aidau suwenum yujau agma nunú tsaaptinun wainkaje; tuja suwenum batsatunashkam tsaaptin etsantug iyanjae.
Apuh, aents aidauk kuashat uyugkaume, tuja shiig aneamushkam múun awajsaume. Nuadui ajak juwamunum shiig aneen aina numamtuk, amina emtimin shiig aneasagtin ainawai. Tuja wiakuch wajiin akantuninak shiig aneen aina numamtuk shiig aneasagtinai.
Wagki aents aidau inaku waitkatai wajasag waitu batsamaya duka ame agkanmitkaume. Dutikakum Madián wegantu aidau tsaikuitam dutiksamek yamaishkam ijina utsagkam agkanmitkaume.
Tuja suntag aidau maaniatatus shimuinak botasjin wakugtin aajabia duka, jáanchji numpamkamu aidaujai jinum apeam utsankatnaitme.
Wagki iinak makichik uchi akiintugmae, Apajuí iinak makichik uchin amase. Nunú uchia nunuwai apu ati tusa etegkamua duka. Nuadui niina daaji aidauk: ‘Shiig chichagkagtin’, ‘Apajuí senchigtin’, ‘Apajuí tuke Pujuu’, ‘Agkan pujutan apuji’ tutai atinai.
Nunú uchik apu David inamaajakua nuwi pujus ashí nugkanum inamjatnai. Nuniau asamtai agkan pujuta duka tuke atinai. Tuja nii inabaujig shiig emetjamu atinai, nii inabaujinig shiig takamu, ajantunisa niiniamu atinai. Nunak Tuke Pujuu ashí senchigtina nunú iina anempau asa dutikatnai.”
David wegantuk numijai betek ajaka ajuamu atatui, tujash nuna wajautinia yamajam jeeka tsapaitnai.
Nunikmatai Tuke Pujuu Wakani niyai pujus unuimatan, shiig anentaimtan, senchimetan, tuja Apajuín shiig wainu asamtai, puyatjus umigtan susatnai.
Nunú apuk aentsnak ayatak diisagkek suwimkanak susashtinai, tuja nuigtush ayatak chichaman antamuikik, nuni ati tusag chichamnak iwajachagtinai.
Aents kasagtai aidau, ujudauch aidaujai waitkam batsata nuna ayamjuktinai, dutikak untsu aents magkagtin, pegkegchau aidaunak suwimkan susa ijinatnai.
Niig pegkeg takatan dekaskea nujai ayamjak maanitkatnai.
Tuja nunú tsawan jegamtaig, lobo uwigjai ijunag pujuagtinai; ikamyawa chivojai ijunag kanitnai, untsu baka leónjai ijunag wekagas tsakagtinai, tuja uchi aidau nuna yutaijin ayujuinak yajuak awekaidiagtinai.
Tuja uchi piipich aidaushkam dapijai wasugkabiagtinai, dapi pasugken pujaunash inua achiagtinai.
Nunú tsawantinig Tuke Pujuu mujanum puja nuig pegkegchau awajkagtumainuk makichkish atsutnai, wagki yumi nayantsanum pima numamtuk, Tuke Pujuu imanjinak ashí nugkanum dekawagtin ainawai.
¡Chah, Samariayah, amina nugkemek pegkeg shiig tsapau wajasuitam duwi, Efraín aents nampen aina duka aminí ememainawai! Untsu atumi apujig yagkug pegkejuch aidau kagaka megkagama numamtuk megkagainawai. Samarianmak ima aents nampen aina duke piyak awai.
Makichik aents senchigtin Tuke Pujuu etegkamu pujawai, niina senchijig bicha kakegak ishamain wajama imanai, tuja dase senchi dasentak magkagtina iman, yumi senchi yutug, nujag pimak ijijatna imanai. Iman asa samarianmaya aents aidaunak makichkia shitamuik ajuattawai.
Dutikak Efraín wegantu nampen wajasu aidau, yaakat Samaria pegkeg asamtai, emema batsata nunak nii tsaika ajapatnai.
Dutikamtai nunú nugka pegkegnum yagkug kagaku ayá duka, higo tsamajun aents ajantutsuk akaka yuwa amuwama numamtuk awajam agtatui.
Untsu nunú tsawantin aents niina umijin aidau iwaku juwagtina nuna atsejutaiji, dekas pegkeg atina duka, Tuke Pujuu ashí senchigtina nunuwai.
Tuja apu chichama epegkin aidaunashkam Apajuí shiig takau emaktinai, tuja suntag yaaktan kuitamin aidaunash wajiumitkaktinai.
Tuja profeta aidaushkam sacerdote aidaujai, senchi vinon umuidau asag, nampejag winchainainak tukumak iyá yujawai; imanik nampedau asag, Apajuí chichamenak antukchamin batsatui.
Nuadui dita mesajinig ayatak tsumain iyakbau ayawai, makichkish iyaka tsuwapachbauk atsawai.
Tuja mina chichagtuinak: “¡Taata nunikam aminash Apajuísh wajina iwaintugmake, nunú uchi piipich
papii augchau unuimagti tusa a, ba, cha, da, jintinmaina numamtuk jintinkagtuata!” tusa dushiktuinawai.
Tuja atumek nampekjum pegkegchau chichá batsatu asajum, chicham antut dakitau asagmin, aents tikich chichaman chichaaku aidau amuktinme tusa Apajuí idaitamsattawai.
Yaunchuk Apajuí chichagtamainak: “Juwig utugchatak atsawai, juwi ayamainaitjume, aents pimpikiuk ayamsati”, tusa tujabiuwai. Tujash atumek tusa tujamaig antugkachuitjume.
Nuadui Tuke Pujuu atumnak uchi piipich papii augtan unuimagti tusa chichagmaina numamtuk chichagtamkattawai. Uchi piipich yama wekagama numamtin atatjume, nunin asajum tuntupmin iyagjum, najaimakjum nantakchamin dekaptatjume.
Atum datsantainchau aidau Jerusalégnum apu wajasjum, inamak batsatu aidautijum Tuke Pujuu tujama nunú antuktajum.
Atum chichaakjum: “Ii aidautik jinau aidaujai chicham umikji”, tajume. Tuja atumek asirianmaya suntag aidau ishamakjum iwanchnum sujumankaugme, nii kuitamjamkati tusajum. Nuniku asajum, chichakjum: “Iinak makichkish mantamainchau ainawai, wagki nunú iina shiwaaji aidaunak tsanuja dushijattawai”, tajume.
Nuadui Tuke Pujuu chichaak: “Siógnum makichik kaya etegkamu shiig pegkeg akikan apusattajai, nunú atatui dekas ima eme anentsa diitai. Nunú kayanum ekeni jegamnaktatui. Nunú kayanum kajinas anentaimaidauk shiig agkan batsamsagtinai.
Nunú jegamku, tunin ai tusa plomo nená diitia numamtin atatui shiig takamua nunú. “Atumek egiptunmaya aidau ayamjutpaktatui tajume, tujash ditanak asirianmaya suntag senchigtin aidau namak dujajak tajaka ajapama numamtuk ijinawagtinai.”
Tuke Pujuu chichaak: “¡Chah, mina uchig intimkiu aina nunak, wait anentuinajai, wijai chichatsuk, wi inachmaitak dita wakegamun takasagtatus chichaman uminawai! ¡Nuninak aan kuashat tudaun utuatmamainawai!
Tuja mina inintsuk Egipto nugka apuji ayamjutpakti tusag pisajuinawai.
Tujash Egipto nugka apujig, wi ayamjuktajime tiuwaitak, ditanak ayamjukchattawai, dutikam egiptunmaya aidaunum yunumka uwemjami tukama datsajagtatui.
Israel aents aidauwah, Soán nugkanum yaakat ayá imanui, tuja yaakat Hanés tutaya imanuishkam aents atumin chichamjutpaktin aidau ishiaku akugmesh,
nunú nugkanmaya aidauk atumnak tsanupajagtatui, ditak makichkish yaimpakchagtatui, ayatak utugchatan itagtamawagmatai, waitiakjum datsagtatjume”, tiuwai Apajuí.
Tuja Isaías chichaak: “Juna Apajuí aatus tawai: ‘Israel aents aidauk egiptunmaya aents aidau ayamjutpaktinme tusag dita wajiji aidaun, dita burrojin, camellojin aatus patag yajuakag, Néguev nugka ishamain, león aidau, dapi aidau, dragón nanamtin aidau aatus ayamunum shimuinawai,
tujash egiptunmaya aidauk kakagmachu tikima wainkauch ainawai. Nuadui dita daajinak: “Kuntin múun shinakush wainak imatin” tuu adaikauwaitjai’ tawai Apajuí”, tiuwai Isaías.
Tusa inagnakmatai Apajuí Isaíasan chichajak: “Wi timag nunú yamai numi pakama najanamunum agagta, atakea duwish wi tibauwa nuna tuke adeagtin atinme”, tiuwai.
Tusa tima Isaías chichaak: “Israel aents aidauk intimkiu asag, Tuke Pujuu chichame umiktin agagbauwa nunú umitnak dakituinawai.
Nunidau asag Apajuí chichamen etsejin profeta aidaun chichajuinak: ‘Yamai nagkamsagmek atum kajanum wainkamu aidauk etseju yujaigpa. Tuja chicham pegkeg dekaskea dushakam ujajatkaigpa; duka idaikujum dekas nugkaya waji pegkeg aidau ayá nunú ujajatkatajum.
Tuja jinta pegkegnum atum wegajum duka idaisatajum, nuniakjum ataktu awagkigmek, Israel aents aidaun Apajuíji pegkegma nunú pachisjumek aujkagtusaigpa’, tuinawai.
Nuadui Israelan Apajuíji pegkegma nunú chichaak: ‘Atumek ujamash dakitagme, nuniakjum ayatak pegkegchau, magkagtut, waitjut aina nunú takatnum eme anenmamjume.
Nuadui atumek atumi tudaugmin nugka peegmagbau pachiachbau yumpuna iyauwama numamtin ainagme.
Tuja ichinak najanamu ashí tsainak ajapnamtai, jii kaijigkesh chimpia jumainchau, tuja yumikesh shikimainchau wegama numamtuk, Apajuí ditanak ashí tsaika emegkagtatui.’
Nuadui Tuke Pujuu Israel aents aidaun Apajuíji pegkegma nunú chichaak: ‘Ataktu mina umigtuktajum, nuniakjumin wi senchimtikattajime. Tuja dekas minai kajintsajum anentaimkugmek, wainkajum chichá batsamtsuk takamtak batsamsatajum, nuniakjum uwemjattagme’, tujamui. Tujash atumek nunú dakitau asajum,
chichaakjum: ‘Atsa, dekas caballonum, ekemi pisajagmi’, tajume. Kame takugmek pisagtajum. Tuja nuigtushkam chichaakjum: ‘Carronum egkemja pisagmi’, tajume. Kame takugmek nuniktajum, tujash atumin aintamaidau ima senchi tupikainau asag amaintamkagtatui.
Nuadui makichik aents awanmaig, nuna ishamainak mil aents pisajagtatui. Tuja cinco aents awanmakuig nunú ishamakjum, atumek ashí pisagtinaitjume. Nunikagmin ujumchik juwakag, makichik numi mujanum ajiamu wajama numamtuk, tuja mujanum numi ajiamunum bandera jiikbau makichik wajama numamtuk juwaktatjume.
“Untsu atum tsagkugnagtin tsawan jegamtai, Tuke Pujuu atumin wait anenjamag atumi tudaugmin tsagkugtamjattawai. Apajuík niina anenken iwaintugmaktatus wakegawai, wagki niig pegkegchaunak dakitin asa, ima pegkeja nunak takauwai. ¡Nuadui Apajuíyai kajinas anentaimaidauk shiig aneasagtin ainawai!” tiuwai Isaías.
Egipto nugkanmaya aidaun caballoji maanitai aidau kuashat, tuja carrojishkam imanisag asagmatai, Israel aents aidauk dita yaimpaktinme tusag shimutuina nunak wait anentuinajai, wagki Israel aents aidau ememattai Tuke Pujuu pegkegma nunú yaimpakti tusag, niina segamainun idayinak wainak yujau asagmatai.
Tujash Apajuík makichkish tsanushtayai, iman asa suwimkan sukagtinai, tuja nii dutikatjai tibaun yapajiag idaichauwai, betek uminai. Apajuík aents pegkegchaun takau aidaun yayaunak suwimkan susa ijinatnai.
Egiptunmaya aidauk Apajuíchu ainawai, ditak aents ainawai; tuja caballoji aidaushkam iyashtin ainawai, wakankesh ainatsui. Tuke Pujuu ditanak suwimkan susattawai. Nuadui Israel aents aidauk ya ditan ayamjawa nujai betek suwimkan jukiag jinawagtatui.
Tuja Tuke Pujuu chichagtak tujutmae: “León uwijan maamtai, uwijan kuitamin aidau tuwakag, senchi untsumkag leónkan uwakatajtakush uwakmainchau ainawai. Numamtuk Tuke Pujuu ashí senchigtina nunú taattawai muja Siógnum niina aentsji aidaun ayamjuktatus.
Nuadui Israel aents aidauwah, atum tudau, chicham imtimkiu akugmesh, ataktu Apajuí umigkatajum.
Wagki atum aidautijum, oro, plata aidaujai atum dakumka najanamu aidau emematjum nunú idaisagminig,
asirianmaya aents aidauk ijina utsam agtatui, tujash nunak aents aidauk ijinashtatui, ayatak maaniamun ishamainak pisajagtatui, tuja datsauch maanitan yacha aidaush wainka inaku waitkatai wajasagtatui.
Tuja dita apujig nuna ishamak tupikaki jiinkittawai, tuja suntaja apuji aidaushkam banderajinak ukuinak pisajagtatui. Tuja junashkam Apajuí chichaak: “Niina shiwaaji aidaun suwimak susatnujig Jerusalégnum umikbau awai”, tawai.
Makichik aents apu atinai pegkegnak inamjatin, tuja nuna atuwe aidaushkam shiig takasagtin ainawai.
Aents aidauk shiwag jeteamash, tuja utugchatnum jegainakush, tuja pegkegchau takainak waitkainamash, nunú apu aidau shiig takaidau asagmatai, ditai yunumak ayamjumaktin ainawai.
Nuadui Israel aents aidauk wainmachu wainmamaina numamtuk Apajuínak pan wainkagtinai. Nuninak Apajuí chichamesh wajintua nuna puyatjus antuktatus wakeyagtinai.
Nuadui waugtutsuk emamkemas takasagtatui, nuninak dekaskea nuna shiig antumainun chichagtatui.
Aents pegkegchau, tsanumin aina duka eme anentsa diyam achagtinai.
Wagki aents pegkegchauwa duka ima pegkegchaunak chichawai; tuja niina anentainish ayatak pegkegchau takatnak anentaimui; nuniak magkagtuta nuna wekaetawai, tuja Apajuínash tsanumjuinak pegkegchaun chichajuinawai; nunidau asag aents nujantai waitiaunash, tuja kitakai waitiaunashkam ajampenatsui.
Aents waitjin aina nuna ayamjumataijig ishamainai; tuja pegkegchau takastinun niina anentain umiawai; Nunin asag ujudauch aidau chichamjumak, ayamjumamainchaunak tsanumjug, apunum sujuk waitkainawai.
Untsu aents pegkeg aidauk tikichnash yaigtatus wakenai, nuadui niina pegkegjinig shiig anentam atinai.
Atum nuwa daki batsamtin puyatmamchau aidautijum, wi titatjim nunú antuktajum.
Atumek yamaik puyatmamtsugme, tujash kuashat tsawan atsuk, yumain atsakui, tuja uva juuka yumainkesh atsakui, makichik mijan nuigtu ewaekajum waitiakjum kujaittagme.
Nuwa aidautijum puyatmamtsuk shiig aneasa batsatutigmek puyatakjum kujaitajum; tuja atum pachimakas pujautigmek sapigmakjum kujaitajum. Nuniakjum jáanch pegkeg nugkuagjum duka awika ukuakjum, wake besemag pujaku nugkutai nugkugtajum.
Atumdau trigo ajakbau, uva ajakbau aidaujai shiig kuashat pegkeg ayá duka imankek achattawai. Nuadui wake besemag dekapeakjum detsepem ijutajum.
Mina nugkag múunta nuwig jagki aidau ashí tsapak akijuattawai, tuja jega pegkejuch aidau yaaktanum ayá nuwi batsamsajum, shiig anee batsatjum duka ashí tsaikam megkaejattawai.
Tujash Apajuí ashí waji aidaun najankauwa nuna senchiji ataktu tajutjamattawai, nuniak uwegshunak nugka pegkeg ajak ajakmamain awajsattawai, untsu nugka pegkeja duka yaunchuk aajakua nuna nagkaesau shiig pegkeg wajastatui.
Nunikmatai juju nugka múunta juwig ashí yantamnum pegkeja duke takamu atatui.
Tuja pegkeg takamua nunuwai atakesh maanitsuk agkan, kajinmamsa pujutan sukagta duka.
Nuadui mina aentsug aidauk waitkascham agkan dita jeen puyatkas shiig batsamsagtinai.
¡atumek yumi ayaunum ajakmajum, nunú yuwakjum pujustinaitjume, tuja burro aidaush, baka aidaush chijichi ayaun yuwinak agkan batsatkui, shiig aneasjum pujustinaitjume!
Wait anentagme aminak, wagki amek tikich nugkanmaya aidau tsainaitkum tsaikchamuitme, nuigtush amek tikich nugkanmaya aidau tsanuwaitkum tsanugchamuitme. Nuadui amujatut idaisa pujamin, aminashkam tikich nugkanmaya aidau tsaipakagtinai, tuja tsanujatut idaisa pujamin, tikich nugkanmaya aidau tsanupajagtinai.
Tuke Pujuuwah, niimpap yaimpaktatua tusa aminig anentaimaidautik wait anenkagtugta. Nuniakum tuké kashikmasam yaijatta, tuja ishamainnum jegamunmash ame uwemtikagtugta.
Amina chichamjumin antukag ishamainak, tikich aents aidauk pisainawai, tuja yaakat muunnumia aidauk amina senchijum iwainamun wainainak, ishamkag pampagkag megkagainawai.
Nuniagtai dita shiwaaji aidau manchijai betek yumpuntuk utsantuawag, dita wajiji aidaunak ashí yajutuinawai.
Tuke Pujuuwai dekas múuntak, niig nayaimpinum pujawai; Jerusalégnumia aidaunak pegkejan takainak, esegag pujustinme tiuwai.
Nuadui shiig pujustinme tusa tuké kuitamtinai. Unuimata duka dekata nujai uwemtan sukagtau asa, waji pegkeg aidaun nagkaesauwai. Tuke Pujuu puyatjusa umigbauwa nunuwai waji pegkeg akik aina nuna nagkaesau.
¡Suntag wajiu aidau tikich yaimpaktinme tusag, jintá yujas untsumainawai, tuja agkan pujutan chichaman etsejin aidaushkam kajekag buutuinawai!
Israel aents aidaun nugkega duka ajak aidau tsapaachu asamtai, wake besemag wajas awai. Líbano aidaush datsaamainak jajatuk jinawai; tuja nugka paka Sarón tutaya dushakam yaunchkek pegkeg ajak shiig tsapaya nunak yamai uwegshujai betek wajase. Tuja Basán nugka, muja Carmelo tutaya nujai nugka pegkeg numi dukentin ayau asa, pegkeg samekbau wajas ayá duka duke kakekamtai, wentsamtuk ijunui.
Nuadui Tuke Pujuu chichaak: “Wi yamai nantagkitjai; nuniakun ashí mina senchijun iwainaktajai.
Tuja atum chicham umiamua duka dupa kagakujai betek, nuigtush tsuwatjai betek ainawai. Nunin asamtai wi umpuamua nunú nunak jiijai betek ekemak ajapattajai.
Nuadui aents aidauk jagki tsupigbau akaam keegama numamtuk keeka yuku wajasagtatui.
“Atushat pujautigmek, wi dutikauwaitag nunú dekatajum, tuja tikiju pujautigmeshkam, mina senchijua nunú dekaskeapi titajum.”
Aents pegkegchau aidau Jerusalégnum batsata duka sapijin kujainawai, tuja aents Apajuín umigchau aina dushakam sapigmainawai. Nuninak: “¿Ii ainag nuwiyash yaki jii kajinchau tuke kee auwa ibaunmash pujusainta?”
Aents pegkejan takau, dekaskenum chichau, tuja tikichin atanki yajutuk wiakchameuchu, tuja akikam yaimchau, magkagtuata tusa tamash dakitin, nuigtush pegkegchaunak makichkish anentaimtuchu,
nunú aentsuk waitkascham agkan pujustinai. Niina jeeg utumainchau kaya jegamkamu atinai. Tuja nii yuwatnujish uwagtinjish ashí ajitnai.
Tuja ataktu wainkatnaitme apu niina imanjin etsantug tsaaptin wajas eketu. Niig atushat tikich nugka aidaunmash inamjatnai.
Ame yaunchuk sapigmayum nunú anentaimtusa chichaakum: “Apu kuichkiji atin akikmakbau aidaun dekapainak, akikmaktajum tusa waitkagmayanum dusha ¿tuwi batsatua? ¿Tuwi batsatua ajak juukbau aidaun dekapau aajabia dusha? Iina uchiji aidaun suntagmagatnume tusa achija yajutjamianum dusha ¿tuwi batsatua?” titinaitjume.
Aents pegkegchau tikich chichaman antumainchaun pachimtakan chichaaku aidaujai ijunjajum pujajum duka yamaik nunikchattagme.
Jerusalégnum jega Apajuí emematku ijuntainum ijunja jiistamnuweg nunú anentaimtusam diista; Jerusalégkak aak shiig aakmagbau yumpumainchau numi ajigbaush kupimainchau, tuja daekai jigkakbaush tsujimainchauwama iman atinai.
Nuwi Tuke Pujuu niina imanjijai iina wantintugmawai. Jerusalégnumak namak múun chichijam aidau ayawai. Namak iman agtaish, shiwag aidauk dita lanchaji wiyanka wekaetai aina duikish, tuja lanchaji múun aina duikish kakajus utuachagtinai.
Wagki Tuke Pujuuwai iina ayamjutpa duka, tuja ii umiktinnak nii chichaman sukagtawai. Niyai iina apujig, iina uwemtijamin.
Nunú lanchanum numi ajiamu aidau jigkakbauwa duka daekak takatkae, nuniku asamtai jáanch detuamua duka pukugak iyaumain wajawai. Nunitai wemainchau dekapenakui, lanchajin utsaantua wajiji aidau yajutkagtatji, dutikajin aents shutuu ai aidauwaske dita wajiji aidaunak yajuakagtatui.
Tuja Judá wegantu aidaun tudaujinak Apajuí tsagkujatnai, nuadui makichik aentskesh: “Jajai”, tusa tauk atsutnai.
Uwejush ajak ajakmamainchau buku wajas awa duka nugka pegkeg wajastatui, nunik ajak aidau tsapatai, uwegshuk aents shiig aneemaina numamtuk shiig aneastatui.
Nunik ajak aidau kuashat tsapakmatai, uwegshuk shiig aneas senchi kantamtatui. Tuke Pujuuwa nunú uwegshunak, Líbano nugka, Carmelo nugka, Sarón nugka pegkeg aina iman awajsattawai. Dutikamtai ashí aents aidauk iina Apajuíji imanjiya nuna niina senchijijai wainkagtinai.
Atum mina chichameg antautigmek, Judá wegantu kakaakchau aina nunú ichichiagtajum, dutikakjum pimpikiu aidaushkam yaigtajum.
Tuja sapig aidau chichagkujum: “¡Ishamkagtutsuk, aishmag wajastajum! ¡Amina Apajuíjum juwi pujawai uwemtijamjagtatus, tuja iina shiwaaji aina nunak nii suwimkan susattawai!” titajum.
Dutikamtai aents wainmachu aidau wainmakagtinai, tuja empeku aidaushkam chichaman antukagtinai;
tuja aents shutuu aidaush japajai betek tsekeniagtatui, nuninai chichachu aidaushkam chichainak shiig aneasag untsumiagtinai. Nuninai uwegshunmashkam shiig kuashat yumi pukuni jiiniagtinai.
Imanidau asamtai, uwegshuk yumi wajas asattawai, tuja nugka bukunmashkam kuashat yumi pukuni jiiniagtatui. Tuja lobo batsamtai aina nuwig tagkan kajis aidaujai tsapaktatui.
Nuwi atinai makichik jinta. Nuna daajig: “Jinta pegkejam” tutai atinai. Aents pegkeechu aidauk nunú jintanmak wechagtin ainawai; tuja aents anentainkachu aidauk nunú jintanmak yujaschagtin ainawai.
Nuwig leónkak atsutnai, tuja tikich kuntin yukagtin aidaukesh nunak makichkish adijkachagtinai. Tuja Tuke Pujuu uwemtikjamu aidauk nunú jinta nuni waketjagtinai.
Tuke Pujuu uwemtikjamu aidauk shiig aneas kantamkiag Jerusalén utsanawagtinai. Nunikag tuké shiig aneasag batsamsagtinai. Ditaig ima shiig aneamua duke atinai. Nuadui wake besemjak atsutnai, tuja najaimamushkam atsutnai.
Iina Apajuíji chichaak: “Shiwag aidau achipag dita nugken yajupakagmatai batsamsagmesh, ¡mina aentsug aina nuna anentai ichichtugtin atajum!
Jerusalégnumia aents aidauk shiig anentsajum ausatajum, tuja achija yajuakam yujasag waituina nunú ayamsagtinuk tsawantak jegae”, titajum. Dita tudaujig tsagkugnaje. Dita pegkegchau takasbaujin nagkaesau Tuke Pujuu suwimken jukiag waituinak umikaje.
Makichik aents uwegshunum untsumak: “¡Tuke Pujuu wekaesatin jinta uwegshunum shiig iwaja jintamajum, tunin aidau dakuegjum umiktajum!
Nugka ségaju aina duka yutuka aimjajum paka awajsatajum, tuja muja tsakakunum nuna wakeen entsa ayá dushakam yutukjum makichkish wagaku atsau paka awajsatajum.
Dutika umikagmin Tuke Pujuu niina imanjin iwainaktinai, nuna ashí aents aidau ijunag wainkagtinai, tawai Tuke Pujuu”, tusa Isaías tiuwai.
Nuna tusa nuigtushkam Isaías chichaak: “Makichik aents chichagtak: ‘¡Untsumkata!’ tujutkui, wi ayaakun: ‘¿Wajintu untsumkattaja?’ tai, nii chichagtak: ‘Ashí aents aidauk dupajai betek, tuja yagkug ikamia niime wainak pegkegchiama nunin ainawai.
Tuja Tuke Pujuu dase awemamu dasentak tukua tukuam dupa kagaka ijuname, tuja yagkugshakam kagaka kakegame. Numamtuk aentsuk dupajai betek ainawai.
Dupag kagaka jininai, tuja yagkugshakam kagaka kakenai. Tujash Apajuí chichameg makichkish megkaekashtinun tuke auwai’.
“Jerusalégnumia aidauwah, muja titijin wakatajum, nunikjum nuwi ijuntsajum senchi untsumkatajum, aents ashí nugkanmaya aidau antuktinme. Jerusalégnumia aidauwah, chicham etsegtak ishamkagtutsuk senchi untsumkajum etsegkatajum, ashí Judá nugkanmaya yaakta aidaush yamajam chichaman antuktinme. Senchi untsumkajum: ‘Iina Apajuíjiya duka jujuwai’, tusa titajum.
Apu Tuke Pujuu niina senchijijai minawai, nuniak nii ima senchigtin asa, ashí depetmak minawai. Nunik minak niina aentsji aidau waitkam batsatun yajuak inimui.
Uwija kuitamnujai betek niina aentsji aidaun kuitamak inimui. Uwig tsakat aidaunak pagkuk juki inimak, yama petsakbau aidaunak shiig puyatjus juki minawai.”
“Apajuík nayantsanak makichik uwejenig achika dekapamainai. Tuja nayaimpinashkam tsajam uwejinig ashí achika dekapamainai. Nugkash wajupa kijinkita nuna shiig dekauk Apajuíyai. Apajuí dekawai muja aidaush wajupa kijinuk ainawa nunak.
Tuke Pujuun chichagnuk makichkish atsawai. Apajuín jintinmainuk shiig atsawai.
Apajuín jintintua unuinajuk makichkish atsawai. Tuja pegkeg takat aina nuna takasti tusa Apajuín jintintushkam atsawai. Niig ashí yachai. Ashí waji ayá dusha wajuk najaneakukita nuna pachis Apajuín jintinmainuk atsawai. Niig ashí dekawai, wagki nii najankau asa. Apajuí yacha ati tusa jintintua unuinajuk atsawai.
Nugka múun aina duka nii diismak makichik yumi dakitamua nujai betek, nugka yukukuntunmaya makichik nenentuch piipich juki, balanzanum dekapam kijinji atsumaina numamtinai. Nugka múun aidau nayantsan ijus ayá dushakam makichik kayam piipichia nunin ainawai.
Ikam múun Líbano tutaya nuwiya kuntin ashí yajuaka Apajuí emematku apeatin ijumjamash, Apajuí diismak piipichi, tuja kuntin maa apeatin nunú ikamnumia numi ashí yajuaka ijumjamash Apajuí diismak piipichi.
Ashí aents maki makichik chichamtin nugka muunnum batsamin aina dushakam Apajuí emtinig shiig wainkauch ainawai. Nii diismak atsaujai betek ainawai.
Aents dakumak najanna nunú dakumak najanui, dutikamtai tikich aents patakumtai aidaun najanin orojai ukatuk umiawai, dutika cadenan platayai najatui.
Tuja ujunauch aidaunu aents dakumak najanna duka numi katsujam wamak mamumainchaun diisa najanui. Dutika nunú iyaag tsainkai tusa tikich aentsun ame juju chichiag asatin najatuata tusa inawai.
“¿Atumek duka dekachuk ayujum? ¿Nuna pachisag chichaidauk antuchuk ainajum? ¿Yama nagkamchakush ujapaku ainatsuak? Apajuí nugkan najanauwa duwi nagkamas aents aidauk dekau amain ainawai.
Apajuí pujusa inamtaijiya duka nayaimpi yakin awai. Nuwi pujus aents aidaunak manchia nuninush diyawai. Tuja nayaimpinak Apajuí carpajai betek ejaa, nuna nugkaan aents aidau batsamsatnume tiuwai.
Apajuík aents senchigtin aidaunak tikima wainkauch emawai, tuja nugkaya apu aidaunashkam ijina emegkawai.
Nuadui ditak ajak yama ajakmamu kagkape yama achimag wegama nujai betek ainawai. Tuja Apajuí dasen dasenmitkataik pimpika jinawai, tuja dase ishamain iyakug chijichi tsupigbau kagakujai betek umpui utsawai.
Tuja Apajuí pegkegma nunú chichaak: ‘Atumek minak makichkish tikichjai apatukjumek diigmaitsugme. Wijai betekak makichkish tikichik atsawai’, tawai.
Yakí pagkaijum diistajum: ¿Juju ayá nunash ya najanauwaita? Yaya aidaun, nantu, etsa, nuigtu tikich aidau ayá nuna najanak, maki makichik akanag pekasua nunú nigki nuna daaji aidaunash adaitug umikui. Niig senchigtina ibau asa, makichkikesh najantsuk ampija ukukbaujig atsawai.
Jacopa uchiji Israel aents aidauwah, ¿wagka atumesh wainkagmesh chichagme? ¿Wagka wainkagmesh: Tuke Pujuuk wi waitiag nunak dekatsui; tuja Apajuík minak pachittsui, tajume?
Apajuí Tuke Pujuu, ashí nugkan, nayaimpijai najanauwa duka makichkish yawechu, nuigtush pimpichu, dekatish amuechauwa duka ¿amek dekatsmek, atsa nuniachkumesh amek antuchukum?
Apajuíyai aents pimpikiunash senchimtika wajiu emauwa duka, tuja aents kakakchaunash senchijin ikauntinai.
Datsauch aidaush pimpikiag kakaumainchau dekapenawai, tuja aents senchigtin aidaush nugka tukumak iyainawai.
Tujash ima Tuke Pujuuwaig kajinas anentaimaina duka yamajam senchin jukiagtin ainawai. Águilajai betek nanaakagtin ainawai, wekaekush yawegchagtin ainawai, makichkish yaweakchau shiig tupikaidiagtinai.”
Apajuí chichaak: “Yaakat múun nayantsanum ijus ayá nuwi batsamin aidautijum takamtak pujusjum antugtuktajum. Tuja nugka muunnum batsamin aidautigmesh ishamkagtutsuk kaunatajum. Nunikagmin atumesh shiijash batsatjum nunú ijunja dekaami. Nunika atumesh wajukatagmeki nunú chicham umikmi.
Etsa minitaiya nuwiya apu tuke depetma nunash ¿ya dutiknaita? Anú apu tikich nugkanmaya aidaun depetuk ijinatnume tusan umiaunuk witjai. Nuadui nunú apu suntaji aidau, puyagjai, nagkijai aatus shaa dekeaja tsaitiama numamtuk tsaikag ijinatnume, dutikawag chijichi kagakun dase umpui dapampaak utsauwama numamtuk emegkagtinme tusan idaijai. Dutikakun dita apuji aidaushkam suntaji amutam sapijin ditai yunumjatnume tusan idaijai.
Shiwaajin pataetakush ishamain atsaunum, agkan shiig wamak nanaakas shimatai tumain shimitnume tusash ¿ya dutiknaita?
Witjai nuna dutikaunuk. Yama nagkamchakun nugkan nayaimpijai najanawaitag duwi nagkamsan, yaunchuk waji nagkaemajua nunak, tuja yamai nagkaema nunashkam, wi dutiknaitjai. Witjai Tuke Pujuu dekas Apajuínuk.
Wi dutikamunak yaakat nayantsanum ijus batsamin aidauk wainin ainawai. Nuna wainainak senchi sapigmainawai. Nugkashkam ashí yantamnum uujui. Aents tikich nugkanmaya aidau ijunjagtatus ashí kaunawag mininawai.
“Maki makichik aents dakumak najanin aidauk niina kumpajinak ima niinakek idaitsui, yayawai dutikak anentain ichichtawai.
Dakumak najanin aina duka patakumtain, nugkutain orojai najanin aina nuna chichajuinak: ‘Pegkeg najanme, idaitsuk takasta’, tuinawai. Tuja martillowai takau aidauk, jiju awatug ikag najanin aidaun chichajuinak: ‘Achija umikum duka pegkejai’, tuinawai. Nuna tusag dakumka najanamu iyajai tusag clavowai achiawag ukuinawai.”
Apajuí chichaak: “Jacob wegantu Israel aents aidauwah, antuktajum: Atumek mina inakeg, wi etejamu ainagme. Atumek mina kumpag Abraham aajakua nunú wegantu ainagme.
Tuja tikich nugkanum achija yajuakam atushat batsatutigmin wi agkanmitkauwaitjime, dutikan mina takagtustajum tusan chichagkun: ‘Atumek mina inakeg ainagme’, tiuwaitjime. Wi atumnak etegkauwaitjime, nuadui atumnak dakitjankesh idaisachjime.
Ishamkagtukaigpa, wi atumjaig pujajai. Ishamkagtukaigpa, witjai atumi Apajuíjinuk. Wi atumnak senchimtikajime, wi atumnak yayajime, mina uweg senchigtin depetmauwa duwi ayamjukan kuitamjime.
“Amina kajegtamin aidaunak, wi inatsaktinaitjai. Dutika ai ememamujinak kajimatkiagtinai. Atumjai maanidaushkam ashí ijinawajam megkaejattawai.
Nunik megkaejamtai, wainkatasajum egakjumesh wainkashtinaitjume, wagki amejai maaniatag tinu aidauk ashí amukam megkaejatnai.
Tujash aminak wi achiakjame. Wi atumin chichagkun: ‘Ishamkagtukaigpa, wi atumnak yayajime’ tiuwaitjime”, tawai Apajuí.
Tuja Apajuí ataktu awagki chichaak: “Jacob wegantu Israel aents aidautigmek, piipich kakakchau ainakjumesh, ishamkagtukaigpa, wi atumnak yayajime. Witjai Israel aents aidau Apajuíji pegkegmanuk, wi atumnak agkanmitkauwaitjime.
Antuktajum nijah: Atum ainajum anuiyan, makichik trigo akatain yamagman, naín batsatkan najanattajai. Dutikamtai nujai muja aidau tsaikam yukukuntu awajsattagme. Tuja nain aina dushakam tsaiktatjume, dutikawagmin chijichi kagaku tuwasua weaku atatui.
Nunú yakí takui nagkimjumin, dase umpui utsagtinai. Tuja trigo akagbau, dukee utsankam wampuji juwakun dase shiig senchi dasentak utsauwama numamtuk, atumi shiwaajum aidaun dapampaak utsagtatui. Dutikamtai Israel aents aidaun Apajuíji pegkegma nuwi shiig aneasam pujuttame, nuniakum ima niyaig eme anenmamtatme.
“Aents ujudauch kuichkigtinchau, wajigtuchu wekagas yumi egá egakua wainkacha kitamak umumain atsujam, suweuchijin jujug wekaetatui. Tujash wi niinak yaigtinaitjai, witjai Tuke Pujuu Israel aents aidau Apajuíjinuk, nuadui ditanak kajimatkinuk idaisashtinaitjai.
Muja uwegshunum entsa ayau awajsatnaitjai, tuja nugka ségaju paka aidaunmashkam yumi pukuni kuashat jiiniagtinai. Nuadui yumi kuashat ayau asamtai, dupa shiig tsapak aama iman uwegshunak emaktatjai.
Uwegshunmak setug aidaun, numi acacia aidaun, arrayan aidaun, nuigtu olivo aidaun tsapapitkatnaitjai; untsu nugka bukunum, numi pino aidaun, abeto aidaun, nuigtu cipre aidaun tsapapitkatnaitjai.
Nuna ashí aents aidau wainkatnume, nuninak puyatjus unuimagtinme, wi Tuke Pujuun mina senchigjai dutikag nuna. Witjai Israel aents aidaun Apajuíji pegkegmanuk, wi nunak najanauwaitjai”, tiuwai.
Jacob wegantu Israel aents aidaun Apajuíji chichaak: “Apajuímtai dakumka najanamu aidautijum kaunajum, chichamjumaktajum, nuniakjum atumi takatjum ayamjuktajum.
Kaunatajum, nunikjum atakea duwi atin etsegkatajum, dutikakjum yaunchuk waji nagkaemajua nunú shiig ujajatkatajum, iish shiig antukagmi atakea duish wajig nagkaemagtinaita nunú, tuja dusha dekas uminkatpash nunú diismi.
Atakea duish waji nagkaemagtatua nunú tukagtitajum. Atum dekas Apajuíyaitkugmek nunú iwainaktajum. ¡Atum dutikmain pegkeg aidau, tuja pegkegchaukesh, nuniachkush ishamain iina uwaktamain aidaukesh iwainaktajum!
¡Atumek shiig wainkauch ainagme, nuadui makichkish iwainamaitsugme! ¡Atumin kajintsa anentaimauwa duka pegkegchau shiig wainkayai!
“Makichik aentsun etsa minitaiya nuwiyan jiikjai, dutikan niina daajin untsuka ai nujinmanini minawai. Nunú aentsua nunú tikich apu aidaunak tsakus najamaina numamtuk najaktatui, tuja ichinka najanin duwen nawen najama numamtuk najak ukuktatui.
Junak emtikan eke nagkaematsaig wi ashí ujajime. Dakumka najanamu apajuímtai aina duka wi etsejag nunak, wi taatsaigkik yaunchkek makichkish etsegchau ainawai; Dita chichamuk makichkish antugchatayai.
Junak makichkish etsegchatain wi Jerusalégnumia aidaun ujakuitjai. Tuja aents achija yajuakbau tikich nugkanum batsata duka, dukap atsuk waketjattawai tusa etsegkatnun wi makichik aentsun akatjan Jerusalén awemajai.
Ashí diyajai, tujash makichik apajuímtai dakumka najanamukesh wantintsui; chichaman etsegmainkesh makichkish wantintsui. Tuja wi ditan iniasagmag nuna aigmainkesh makichkish wantintsui.
¡Ditak shiig wainak ainawai! Dita dutikmainuk makichkish atsawai. Ditak dakumka najanamu waa ainawai.”
“Jujuwai mina inakeg, Wi niinak achiakjai, wi niinak etegkauwaitjai, niini shiig aneajai, niyai mina Wakanjun apusajai; Nii aents ashí nugkanmaya aidaun pujut pegkejan susatnai.
Niig senchi jiikag untsumchatnai, chichaakush senchi jiikag chichashtinai, jintá wekagas senchi untsumak chichamujish antuekashtinai.
Tagkan kupinak aunash tsujigkag ajapashtinai, tuja lamparin ekemakbau shiig keeshtaish ikagnakchatnai. Niig dekas pegkeg pujutan itaatnai.
Tuja ashí nugkanum pujut pegkeg ati tau asa, nii takamujinak makichkish ayamsashtinai, tuja pimpikigkesh idaisashtinai. Tuja nugka múun nayantsa ijus ayá nuwi aents batsamin aidauk, nii jintiamun antuktatus niina dakagtinai, tawai Apajuí”, tiuwai Isaías.
Tuke Pujuu Apajuí nayaimpin najanauwa nunú, tuja nugkanashkam najana, nunú nugkanum tsapau aidaunashkam najankauwa nunú, tuja iwaku pujutan mayattanashkam aents aidaun susauwa nunú niina inaken chichajak:
“Witjai Tuke Pujuu Apajuínuk, tikichik atsawai, wi aminak mina takagtusti, nuniak uwemtikagtugti tusan etegkeawaitjame, wi aminak kuitamkatnaitjame, dutikakun achiaku atatjame, wagki wi chichaman ditajai umikuitag nuna umiakun, mina aentsug aidaun amasjai. Ame tsaaptin asam, aents aidau yajuakam minai ikaunmatnaitme.
Aents wainmachu aidau wainmitkakta, tuja aents achikbau aidau suwenum chimpija dushakam jiijam agkanmitkata, tusan wakegajai.
¡Wika Tuke Pujuuwaitjai, nunuwai mina daajuk! Mina emematjaku kantamtai aina duka tikichik makichkish kantamjuawaigpa, tuja mina emematjutmaina nunú idaikumek, dakumka najanamu aina duka makichkish emematipa.
Wi yaunchuk etsegkauwaitag nunú uminka nunú atumesh anentaimsa diistajum, yamai etsegkattajai yaunchkesh antukchamu yamajam aidaun. Nunú eke wantintsaig, atumnak dekamtikajime”, tiuwai Apajuí.
Yamajam kantamtai Tuke Pujuu kantamjuatajum. Ashí nugka najatamunum batsamin aidautigmesh Apajuí emematkujum kantamatajum, lanchanum nayants yujau aidaush, kuntin nayantsanum batsamin aidaush, tuja nugka múun nayantsa ijus ayá nuwi batsamin aidaush Apajuín ememattinme.
Uwegshunum yaaktamak batsamin aidaush, tuja Quedar wegantu aidaujai batsamin aidaushkam shiig aneastinme. Yaakat Selá batsamin aidaushkam shiig aneasag dakunkut Apajuín kantamjuatnume; tuja aents mujanum batsamin aidaushkam depetmaka shiig aneaku untsumaina imattinme.
Tuke Pujuu imanjiya nunak ima niinak idaitustinme, tuja nugka muunnum nayantsa ijus batsamin aina dushakam Apajuín emematak kantamjuatnume.
Tuke Pujuu, múun, senchigtin asa, maanitan yacha, shiwaaji aidaun kajejuk, suntag maaniamunum untsumajama imati untsumak jiintuki, shiwaaji aidaunak ijinattawai.
Muja aina nunak nain aina nujai tsaiktatjai, tuja numi aidau, ajak aidau ayá nunashkam ashí ijinattajai. Tuja entsa ayá nunak ukuyuan buku awajsattajai. Dutikakun kucha aidaunashkam ukuyan buku awajsattajai.
Wainmachu aidaunak jinta dita wainajakchamunum emattajai. Tuja suwenum yuja nunak tsaaptin etittajai. Tuja jintanum kaya pujutjin weaja nunashkam utsagkan pegkeg awajtustatjai. Wi taja nunak umitskek idaisashtatjai, tuké dutikattajai.
Tuja wainka apajuímtai dakumka najanamu aidaun dekaskeapi tinu aina duka dita apajuímtaiji aidaun chichajuinak: ‘Atumetjume jutii apajuíji aidautigmek’, tuinawai. Nuna tinu aina duka datsagkag jiinag megkaejagtinai”, tiuwai Apajuí.
Antuchu aidauwah, antuktajum, wainmachu aidauwah, niimi wainmaktajum.
Wi mina takagtustinme tusan, atumin etegkau asan aents aidau chicham ujaktajum tusan ishiakbau ainayatkujum aents antuchu, wainmachu aina nujai betek ainajum, nuninuk tikichik makichkish atsuinawai. Atumin wi mina takagtustinme tusan etegkamu aidautijum chicham antuchu, wainmachujai betek ainajum annuk tikima tikichik makichkish atsawai.
Wi atumin yayaakun kuashat dutikawaitag duka atumek wainkauwaitjume, tujash umigtukchau ainagme. Atumek chichamak antagme, tujash wi tajim duka makichkish nunap tawa tusagmek dekatsjume.
Tuke Pujuuk uwemtikagtina ibau asa, pegkeg wakemain aina nuna aents aidaun jintintuatjai tusa wakejukui.
Tujash juju aents aina nunak, dita shiwaaji aidau kasajainak waitkainawai. Dutikainak achijag waanum, nuigtu aents achika chimpitainum chimpiawag batsamtawai. Dutikawag dita wajiji aidaunak ashí yajutuinawai. Ditan ayamjumainuk makichkish atsawai. Tuja dita patayi aidaunash achika jukiag, akikmakui awagtukmi tusag emegkatuinawai. Tujash ditan ayamjuk awakmainuk atsawai.
Tujash atum ainajum anuiyag makichkish nunak puyatjusagkesh diinatsui. Nunidau asag atakea duish wajukatnukita tusa dekatatus wakegauk makichkish atsawai.
Jacob wegantu Israel aents aina nuna shiwag aidau utsaantuawag kasajuinak waitkaina nunash, ya dutikati tima dutikainawa duka atumek shiig dekagme. ¿Tuke Pujuuchukait nuna dutikau? Israel aents aidauk Apajuín pegkegchau takamjusu ainawai, nuninak, Apajuísh ditanash wajuk pujustinme tiyamkiyi nunash umikchau ainawai, núnidau asag nii jintintuawa nuna umitnash dakitjajui.
Jacob wegantu Israel aents aidauwah, Tuke Pujuu atumin najapauwa nunú chichagtamak: “Ishamkagtukaigpa, witjai atumin agkanmitkaunuk, wi atumnak daagmin adaisan midau atinme tusan etegkauwaitjime, nuadui atumek midau ainagme.
Yumi piyajunum nagkaemakminish, wi kuitamkattagme, tuja namak aidau katitkuminish, jakejai tusan kuitamkattagme; tuja jii kegamunum nagkaemakmesh esashtinaitme, jii kegak nimpaush dekapjashtinaitme.
Witjai Tuke Pujuu, amina Apajuígminuk, witjai amina uwemtiknunuk, witjai Israel aents aidaun Apajuíji pegkegmanuk. Wi Egipto nugkan, Etiopía nugkan, Sabá nugkan aatsan sujakun atumnak sumakuitjime.
Atum iwaku batsamsamnujum tusa tabaunum tikich aidau jinawajui. Atum jinumainun yapajian dekas dita jinatnume tiuwaitjai. Wi nunak dutikauwaitjai, wagki atumin wait anentau asan, atumek dekas waji pegkeg akikama iman ainagme. Wika atumnak aneajime.
Ishamkagtukaigpa, wi atumjaig pujajai. Amina aentsjum aidau etsa minitaiya nuni, tuja etsa akaetaiya nuni batsata nuna ijumjatasan yajuakan ikaunmattajai.
Tuja aents nujinum batsamin aidaun chichagkun: ‘Awakjatajum’, titatjai. Tuja tsumunum batsamin aidaun chichagkun: ‘Makichkish emetuawaigpa’, titatjai. ‘Mina uchig aidau, mina nawantug aidaujai, atushat nugka nagkatkamunum batstush awakjatajum.
Tuja uchi apaji daajin naamama numamtuk mina aentsug asag, mina daajun jukiu aina nunak mina daag ememattai atinun najanauwaitjai; nuadui makichkish emettsuk awakjatajum.’
“Mina aentsug aidau jiintin ainayatak wainmachujai betek aina nunú, tuja kuishtinaitak antuchu aina nunú dita nugken ashí awakjatajum.
Ashí aents aidautijum makichik ijunbaunmak ijunjatajum. Nunikjum tujuttajum atum ainajum anuiyash ¿yaita atakea duwi atinun pachis, tuja yaunchuk nagkaemajua nunash betek etsegnush? Nunin ataik juwi itantinme, dutikam nunú etsegtai antukag dekaskeapi titinme.”
Apajuí chichaak: “Atumek mina chichamjun etsegtugkatnume tusa etegkamu ainagme, wi atumnak etegkauwaitjime, minai kajintsa anentaimkugmek, dekas wi Tuke Pujuuwaitag nunú dekajuattagme. Initaikia duwish tikich apajuí mina nagkaetasuk atsujakui, tuja atakea duwish, duka makichkish atsutnai.
Ima wikitjai Tuke Pujuunuk; tikichik uwemtikagtumainuk atsawai.”
Tuke Pujuu chichaak: “Wi atumin ujaakun, uwemtijatnaitjime tusan tiuwaitjim nunak, betek uwemtijauwaitjime; tuja wainka apajuímtai aina duka atumnak uwemtijamjachajui, duka atumek shiig dekagme.
Tuke Pujuu pegkejam, Israel aents aidaun agkanmitkauwa nunú aatus tawai: “Atumin ayamjakun suntag aidaun Babilonia nugkanum ishiaktatjai, dutika ai dita yaaktaji waitiji aidaunak tsaikagtatui. Dutikawagmatai, caldeo aents aidau shiig aneas batsataina nunak wake besemag juwakagtatui.
Witjai Tuke Pujuu, Israel aents aidaun najanaunuk. Witjai atumi Apajuíjum pegkegmanuk.”
Nayants kuna ishamainnum nuna ejapeen Apajuí ukuya buku awajus ikankauwai. Aatus niina aentsji aidaun ikatiajui.
Tuja Egipto nugkanmaya suntag maanitan yacha aidau caballo aidaujai, carro aidaujai Israel aents aidaun pataetukajui, tujash nayantsanum tepeawag makichkish jiinkishtinun megkaejabi; tuja lamparin ekemakbau kajinak megkagama numamtuk megkaejabi.
Apajuí niina aentsji aidaun yamai chichajak: “Waji nagkaemakiuwa duka pachikaigpa, tuja anentaimtutkesh anentaimtusaigpa.
Wi iwainaktatjai yamagman, nunú ame yamaikiuchia duik wainkattame. Uwegshunum jintan jintamattajai, tuja nugka pegkegchau ajak tsapachua nunashkam entsa ayau awajsattajai.
Kuntin ikamia kajen lobo aidau, avestruz aidau aatus shiig anenjusagtinai, wagki wi yumi pukuni jiinun uwegshunum kuashat jiiju asamtai. Tuja nugka ajak tsapachunum entsa aidaun kuashat najankattajai, mina aentsug, wi etegkauwaitag nuna, uwajagtinun.
Nunú aents aidaunak wi najankauwaitjai, mina emematjitnume tusan.
“Tujash Israel aents Jacob wegantu aidautigmek mina umigtutak kajimatki idaisaugme.
Tuja uwig aidaush anenjauchik sujatsjume, kuntin maa nuna neje ashí apeakjumesh emematjatsjume. Wika atumnak anentag sujustajum tusa segaaknuk waitkatsjime, tuja kugkuin incienso apeatajum tusankesh segaaknuk waitkatsjime.
Mina anentag sujustinuk pagat kugkuin aina duka sumagtukchabiugme, kuntin aidau wiyajigkesh apeakjumek minak emematjishbaijume. Ayatak pujusjum pegkegchau takamugmin dii diin yawetjajai, nunú pegkegchaugmia nuna diitan tsuwaagjai.
Tujash wi amina Apajuíjum asan, ame magkagtutaijum aidaunak esakatjattagme, dutikan atakea duish adeagchatnun kajimatkin idaisattajai.
Ame mina utugchatug dekagtakmek yamai tujutta, chichasmi. Pai, ame waji titag tame nunú tita, nunú tiyamin amesh dekas shiig imagnismeash pujam nunú dekaami.
Atumi apachjum aajakua nunú, tikich amina chichaman jintinjabianum nujai mai pegkegchaun takainak mina umigtukchau ainawai.
Tuja amina apujum aajaku aidau jega mina emematjaku ijuntain shiig kuitamkachu ainawai. Nuadui Jacob wegantu Israel aents aidaunak ijinatnume, dutikawag dushiki batsamtitin atinme tusan idaisauwaitjai”, tawai Apajuí.
Tuke Pujuu chichaak: “Jacob wegantu Israel aents aidautigmin wi mina takagtustinme tusan etegkauwaitjim, nunú aidautijum yamai shiig antuktajum.
Witjai Tuke Pujuu, atumin najanaunuk, atumek eke akiintsugminig najanauwaitjime. Wi atumnak yayajime. Amek Jesurún Jacob wegantu, mina inakeg wi etegkamuitme, nuadui ishamkagtukaipa.
Uwegshunmak yumi kuashat ayau awajsattajai, tuja nugka buku aina nuwishkam entsa kuashat aittawai. Ame wegantu aidaunak mina Wakanjun susagtinaitjai, dutikakun kuashat pegkegnum yaigtinaitjai.
Nuadui chijichi yumi ukattai asa, pegkejan muumpama iman, tuja álamo namaka tugkitken tsapaka aiyama iman atinaitjume.
Nuwiya makichik chichaak: ‘Wika Tuke Pujuunuitjai’, tumamtinai. Tuja tikichik: ‘Jacob wegantu’, naamkatnai. Untsu tikichik niina uwejen: ‘Wika Apajuínuitjai’ tuu agatmamjatnai. Tuja nuigtu ikak agak, niina apachji daajin ‘Israel’ agagtinai.”
Tuke Pujuu, Israel aents aidaun apuji, Israel aents aidaun uwemtikin, Tuke Pujuu ashí senchigtina nunú chichaak: “Witjai nagkamtinish tuke pujuunuk, tuja atakea duish tuke pujutnaitjai. Tikich Apajuí mina nagkaetasuk atsawai.
¿Yaita wijai betek amainush? Iman akug juwi wajanta tujutti. Tuja mina aentsug agtinun etegkauwaitag duwi nagkamsan atakea duwi nagkaemagtinnash etsegnunuk witjai, tuja wikitjai atakea duish wajig nagkaemagtinaita nuna betek etsegnunuk.
¡Makichkish ishamkagtukaigpa! Yaunchuk nagkamsan emtikan junak ujakuitjime. Duka atumek shiig dekagme, tikich Apajuík wijai betekak makichkish atsawai. Tikich Apajuí atumin kuitamjamainuk atsawai. Wika tikich Apajuínak waintsujai.
“Dakumak najanin aina duka pegkejak ainatsui. Tuja dakumka najanamu aidaun dita shiig anentuina dushakam pegkegchau ainawai. Tuja dakumka najanamun emematuina duka anentainchau wainmachujai betek ainawai, nuadui ditak datsagkag wainak juwakagtatui.
Tuja dita emematiagtinun jiju ukuiyag najanin aina duka shiig pegkegchauwai.
Dakumka najanamun emematin aidauk datsaajagtinai, wagki dakumak najanin aina duka aents wainkauch ainawai. Ashí dita aidauk Apajuí emtin dita utugchatjin dekagmamawag datsaajagtinai, nuninak sapigmakagtinai.
“Diistajum jiju najanin wajuk takawa nunú: Jinum jiya inimpag, martillowai dekegka tsaika niina senchijin takawai. Nuadui nuna puyatjak yujumkan yutsuk, umutnash umutsuk pujujus pimpiki takamainchau dekapeawai.
“Tuja numi taumi dakumak najanin aina dushakam anentaimtusa diisagmi: Niig reglayai dekapawai, tuja lápisai, compásai aatus dakumui. Dutika formónkai tai aentsun dakumak najana jega Apajuí emematku ijuntainum awaya apujui.
“Tuja tikichik setjun ajainawai, dutikamun yumi yutak uchupiam muumpawai, nuadui niinu setug ajaka takamain aittawai. Nuniachkush numi ciprén, roblejai wakegainakug ikam ajawag shiig kuitamainawai kampuagti tusa.
Nunú kampuaju aidaun ajakag kanawen tsupig yajumainawai jiin ikapag anamawagtinun, untsu tikichnak pag inajuatnun juwinawai. Dutikainak wainka apajuímtain dakumak najanatnunashkam juwinawai, dutika najanawag emematuinawai.
“Tuja numi jimaituk ampinjaun jukiag nuna ikapajag, nuwi kuntinu nejen pegka inajuawag shiig yuwawag senchi tutuinawai. Nunikag nunú jinum ayaumas anamak pujus chichaak: ‘¡Yajautsui jii ijusa pujusa anabauk!’ tuinawai.
Nuwiya numi ampinjaun jukiag wainka apajuímtain dakumak najanainawai, dutikawag nuna emematak tikishmatug pujus segaak: ‘¡Ametme iina apajuíjimek, jutiish uwemtikagtugta!’ tuinawai.
“Nunú aentsuk makichkish dekatsui, tuja antutnash antatsui, wainmachujai betekai, unuimatish atsau, shiig anentainkachui.
Ekeemsagkesh anentaimainatsui, jintiaja shiig anentaimat atsujuinawai, nuadui ditak: ‘Jimaituk numin apeamjai, dutikan nuna kaijin pagkan inajuamjai, tuja nuigtu neje pegka inajuan yuwamjai, tuja nunú ampinjauwai juna pegkegchaun tsumainun dutikamjai, ¡wika numi tsupikbaun emematu wekaejai!’ tumamainchau ainawai.
Duka dekaskenum yuku yumaina numamtinai. Duka wainka tsanuam nuni wekaemainai. Nunú aents aina duka pujutjinak uwemtijashtin ainawai. Dita takuinaka duka shiig pegkegchauwai. Nunin ataish ditak: ‘Juka pegkegchauwapi’ tusa dekamainchau ainawai”, tiuwai Isaías.
“Israel aents Jacob wegantu aidauwah, mina inakeg ainajum nunú adeagtajum; atumek mina inakeg ainagme, atumek mina inakeg wi najanamu ainagme, nuadui ¡minak kajimatjuki idaitusaigpajum!
Amina pegkegchaujum aidaunak yujagkim kakegak megkagama numamtuk emegkatkagme. Ataktu wakitkim mina umigtukta, wi aminak agkanmitkauwaitjame” tawai Apajuí.
¡Nayaimpih, ameshkam Tuke Pujuu dutika nunú anentaimtusam shiig aneakum senchi kantamata! Nugka initken batsatutigmesh senchi untsumkujum aents wajukmaina imattajum. Muja aidautigmesh, ikam aidautigmesh, ashí numi aidaujai shiig aneakjum aents wajukmaina imatkujum senchi untsumtajum. Tuke Pujuu Israel aents Jacob wegantu aina nuna ayamjuk agkanmitkak niina senchijin iwainake.
Tuke Pujuu amina uwemtijamin, ame eke akiintsuminig najapauwa nunú chichaak: “Witjai Tuke Pujuu, ashí waji aina nuna najankaunuk, wi nayaimpinak nugkajai najanauwaitjai, mina yainkauk makichkish atsawai.
Tuja waita etsejin aina nunú etsegbau betek uminkati tusanuk wika wakegatsjai, anentaimsa dekamji tinu aina nunak anentainchau emajai. Aents yacha aina nuna dekatjinak yapagtuan shiig wainak dekachu emajai.
Untsu mina inakeg aidau chichaman etsejuina duka betek uminkati tusan yayajai, tuja aents wi awemamu aidau chichaman umina dushakam imanisag betek uminkati tajai. Tuja Jerusalégnumak ataktu yaaktamak batsamsagtinai. Tuja Judá wegantu aidaun yaaktaji aajaku aina dushakam ataktu awagki yaaktamkamu atatui. Yaakat tsaikbau aidaun ataktu jegamjatnume tusan, jega jegamin aidaun wi inagtatjai.
Tuja nayants kuyua buku wajasti, nunikmatai tikich namak aidaushkam buku waigti tusan tumainnuk witjai.
Wi apu Ciron chichagkun: ‘Ametme mina uwig aidau kuitamnumek, amek wi wakegamua duke ashí takastatme’ tajai. Tuja Jerusalégkan chichagkun: ‘Amek ataktu yaaktamamu atatme’ titatjai. Untsu jega Apajuí emematku ijuntai jegamkamun chichagkun: ‘Amina ataktu jegamjamkatnun, jega jegamin aidaun awemattajai’ tawai Apajuí”, tusa Isaías tiuwai.
Tuke Pujuu Ciron apu adayak, aents tikich nugka múun aidaunum apu senchigtin batsata nuna depetuk, maanitaiji aidaunak atanjati tusa yayaak, egkesa awekajakui. Tuja yaakat peeja apakbau aina nunash tujintsuk utua shiwag aidaun ijinati tawai. Nuadui Apajuí niina chichajak:
“Ame weamunmak wi emkan wetatjai, tuja muja aidaunak yumpuajan paka emaktatjai, waiti jiju bronce najanamu aina nunak tsaiktatjai, tuja jiju hierro waiti batsatkamua nunashkam tsaiktatjai.
Tuja waji pegkeg aidau makichkish wainmainchau uukbau awa nuna, wi amastatjai. Nunú wainkam, Tuke Pujuu Israel aents aidau Apajuíjinuk ima wikitag nunú dekattame. Wi aminak untsukmajame.
Israel aents Jacob wegantu aidau, mina inakeg aina nunú aneamunum, amek minak dekagtsuminig wi aminak etegkamjame, dutikan apu emamjame tikich apu aina nuna nagkaesau ati tusan, nuadui aents aidaush ame tabaun antugtamkagtatui.
Witjai Tuke Pujuunuk, tikich mina nagkaetasuk atsawai, amek minak dekagtsuminig wi aminak kuitamkattajame depetmakti tusan.
Ashí tikich nugkanum batsamin aidaush tikich Apajuí mina nagkaetasuk atsa nuna dekaatnume tau asan nunak dutikattajai. Witjai Tuke Pujuunuk, tikich mina nagkaetasuk makichkish atsawai.
Witjai tsaaptinun suwejai najanaunuk, tsawan pegkeg atinnash, tsawan pegkegchau atinnashkam, ashí nunak wi dutikajai.”
“Ashí nugkanmaya aidauk ima pegkeg takat aina nunak takagtatui, duka Tuke Pujuu jegashik nayaimpinmayan akakea numamtuk atatui. Aatus aents aidau pegkejan takainak uwemtan jukiagtinai.”
Tuja uchi yama akiinauwa duka niina apajinak dukujijaig: “¿Wagka minash akiintuabiugme?” tusag jiyamaitsui.
Apajuí pegkejam, Tuke Pujuu, Israel aents aidaun najanauwa nunú chichaak: “Atumek minak makichkish inatmain ainatsjume, mina aentsug aidaunash wisha itugkatnaitja nuna ujatkati tusagmek wakemaitsugme, tuja wi dutikamujua dushakam jutik dutikata tusagmek jintinjumain ainatsjume.
Wi nugkanak najanan, nuwi aents aidaun batsasuitjai, tuja nayaimpinash múun agkajun najanan, nuwi agkajunum etsanjatin aidaun najankauwaitjai.
Wi apu Cironak etegkajai, dutikau asan wi niinak Jerusalén mina yaaktajua nuna ataktu jegamag yaaktamkati tusan yaigtatjai. Nuadui Israel aents aidau achija yajuakam Babilonia nugkanum batsata nuna jiigtatui, dutika jiija agkanmitkakush, akikmaktajum tusag makichkish kuichkinak segashtatui”, tusa Tuke Pujuu ashí senchigtina nunú juna aatus tawai.
Tuke Pujuu Israel aents aidaun chichajak: “Egiptunmaya aents ajakan ajakbau, tuja etiopíanmaya aents waji sujin aidau, Sabá aents esajam aina dushakam, ashí ditak ima atum tabaunak umigtabiagtatui. Ditak atumi wainka inaku waitkatai agtatui. Imanik waituinak atumi emtin tikishmag pujusag chichainak: ‘Dekas Apajuík ima atumjaig pujawai, tikich Apajuík makichkish atsawai.’
Amek dekas wainmainchauwaitme, tuja ametme Israel aents aidau ayamjukam uwemtiknumek.
Wainka apajuímtai aidaun dakumak najanin aina duka datsagkag wainak juwakagtatui.
Tuja Israel aents aina nunak Tuke Pujuu tuke batsamsatnun uwemtijatnai. Nuadui ditak wainka inaku waitkatai, dushiktaig achagtinai.”
Tuke Pujuu Apajuí nayaimpin, nugkan najana, juwi aents aidau batsamsatnume tusa umikua nunú chichaak: “Witjai Tuke Pujuunuk, tikichik makichkish atsawai.
Wika aents aidau antachbaunum suwenum uumka pujusnuk chichatsjai. Tuja Israel aents aidaun susashtinaitkunuk, segattajum amastajime tusanuk anagkuatsjai. Wika Apajuí dekasken pegkejan chichauwaitjai.”
“Ashí nugkanum batsatutijum juwi kaunajum ijunjajum, antuktajum. Atumek anentainkachu ainajume, wainka apajuímtai numi dakumka najanamu makichkish atumin uwemtijamainchau emematjume.
Tuja wainka apajuímtai dakumka najanamu emematjum dusha pegkejash aniajum nunú pempeentunikjum ininistajum. ¿Yaita juju waji aidau nagkaemagtinun pachis emtika etsegkaush? Makichik aentskesh juju waji nagkaemaina nuna pachis etsegkauk atsawai. Witjai Tuke Pujuuk juju waji nagkaemaina juniktinun yaunchuk emtikan etsegkaunuk. Tikich Apajuí mina nagkaetasuk makichkish atsawai. Apajuí pegkejam uwemtikagtinuk tikichik atsawai.
“Tikich nugkanum atushat batsatutigmesh minai minitajum, wi uwemtan amastajime, witjai Apajuínuk tikich mina nagkaetasuk atsawai.
Wika dekas umiktinjun tumamjai, mina shiwag aina nunak ijinatnaitjai, duka dekas imanisag uminkatnai. Tuja mina emtijui aents aidauk tikishmag batsamsag emematjuinak: ‘Dekas ametme jutii Apajuíjimek’, tujutiagtin ainawai.
Tusa chichainak: ‘Pegkeg takata duka ima Tuke Pujuuwaig awai, tuja ima nigki senchigtinuk’ tujutiagtinai. Aents mina chichamjun umitan dakitujaku aina duka datsagkag wainak juwakagtinai.
Ashí Israel aents aidauk wi yayamu asag, minak umigtuinak ima pegkeg takata nunak takagtinai”, tawai Tuke Pujuu, tiuwai Isaías.
Isaías chichaak: “Babilonianmaya aidaun apajuímtaiji Bel, Nebo, aina duka winchainag, nugka iyainawai. Tuja babilonianmaya aidauk, kuntin waji pataja jutai aidaunum dita apajuímtaiji aidaun patajag yajumainak, kijin asamtai kuntinjin waitkainawai.
Nunik kijimainak nugka tukumak iyaak ajuajam ayamjumamainchau asag tsainak ajapnainawai. Nunin asagmatai tikich nugkanum yajumainawai”, tiuwai.
Tuja Apajuí chichaak: “Jacob wegantu, Israel aents iwaku batsatutijum antuktajum: Wi atumnak eke akiintsugminig uchi pagkusa kuitamaina numamtuk kuitamkauwaitjime.
Tuja atum múuntuch wajasjum jempejuja pujakjuminish, wi atumin najadau asan, yamai kuitamjim dutiksanuk kuitamkan uwemtijatnaitjime.
“Wijai betek tikichik makichkish atsawai. Witjai tikich aina nuna nagkaesaunuk.
Tuja awai aents kuashat oron, platan ikaunbau. Dutika ikaunamtai aents wainka apajuímtain dakumak najanin najanamtai, emematmi tusag nunú aentsun egainawai.
Tuja nuna najanamtai, yanaki jukiag tuwi pujustatua nuwi ejegan apujuinawai, dutika apujkim makichkish buchittsuk pujawai. Nunik pujaun yaimpakti tusag, senchi untsukag segamash makichkish ayatsui, tuja waituinak nii ayamjutpakti tusa segamash makichkish ayamjumaitsui.
Pegkegchaun takau aidauwah, juju adeagtajum, nuniakjum shiig anentaimjatajum,
yaunchuk waji aidau nagkaemajua nunú adeagtajum, witjai Apajuínuk tikichik atsawai; witjai Apajuínuk, tikich wijai betekak makichkish atsawai.
Tuja tsawan nagkanbaush wajuk atinaita nunak wika yaunchuk nagkamsan dekajai, tuja atakea duish waji nagkaemagtinaita nunashkam etsegjai. Wi wajina dutikatag tusanua wakegaja nunak wika imatiksanuk uminaitjai.
Makichik aentsun tikich nugkanmayan etsa minitaiya nuwiyan untsukmajai, duka tuke chuwagjai betek atushtanmaya minittawai, nigka wi tabaun umiktatui. Tuja wi nuna dutikatin atajai tusan tiuwaitag nunak nii imatiksag umiktatui. Wi dutikatnujun chichaman umikuitag nunak tuke umiktatjai. Nunak dekas uminkatnun tajai.
Chichaman antakchau, intimkiu aidautijum anentaimsajum, iik wamak agkanmagashtin ainaji tusajum tautijum, wi tajim nunú antuktajum.
Wi atumnak wamak agkanmitkattajime, nunak shiig wamak dutikattajai. Tuja Jerusalégnum aents aidau batsata nunak wi ayamjukan agkanmitkattajai. Mina imanjua duka Israel aents aidaunum atatui”, tiuwai Apajuí.
“Yaakat múun nayantsan ijus ayá nuwi batsamin aidautijum, tuja tikich nugka múun aidaunum atushat batsamin aidautigmeshkam wi tajim nunú antugtuktajum: Tuke Pujuu minak eke akiintsaig etegtuauwai. Tuja mina dukuju wakeen egketaig mina daajun adaitujus untsugkauwai.
Apajuí minak senchimtijua chichamtin, puyag etsakamu empekama iman, tuja flecha etsakamu tsakaskatuama iman awajtusmayi. Dutijua makichik waji ejaka kuitamaina numamtuk kuitamjukmayi.
Tuja nii chichagtak: ‘Israel aents aidauwah, atumek mina inakeg ainagme, atumiin mina senchignak iwainaktatjai’, tujutmayi.
Tuja wi anentaimsan chichaakun: ‘Pegkegnakesh jukitnunig wainka takakun waitiajai’, tibaijai. Tujash wi takasbaunum jukitnujuk Tuke Pujuu senchigtina nuwi amayi.
“Israel aents Jacob wegantu aidau pampagka batsata nuna yajuak atak awakeag ikaunmati, dutikak mina takagtusti tujutu asa, wika eke akiintsaig, Tuke Pujuu minak wait anenjug, yaunchuk nagkamas etegtuauwai.
Tuja nii chichagtak: ‘Wika aminak mina inakeg ati, nuniak Jacob wegantu aidau achija yajuakam nugken ukukiag, tikich nugkanum batsata nuna ataktu awakeag, dita nugken ikaunmati tusanuk ima nunakek tatsugme. Tuja ashí tikich aents judíochu aina nuwishkam tsaaptinun iwainakti titatjame. Ashí tikich nugka aidaunum mina chichamjun etsegkati, nunitai ditashkam uwemjatnume tusa’, tujutmayi.
Tuke Pujuu uwemtikagtin, Israel aents aidaun Apajuíji pegkegma nunú, niina aentsji tikich nugkanmaya aidau kajejam, wainka inaku waitkatai batsata nuna chichajak: Wi atumnak etegkauwaitjim nuadui apu aidauk niina atuwe aidaujai atumi waipakag, eme anenjamsag, atumi emtimin tikishmag pujusagtinai. Nuadui wi atumin anagkuawaitjim nunak imatiksanuk umiktatjai.”
Tuke Pujuu chichaak: “Wi wait anenkagtamu tsawan jegau asamtai, untsugkugmin aikmaijime, uwemain tsawan jegagtamiaju asamtai, wi yaigbaijime. Wi atumnak tikich aents aina nuna nagkaesau agtinme tusan etegkauwaitjime. Nuadui atum Israel aents aidautigmek atumi nugkemin ataktu waketjattagme, nunika jegajum atumi shiwaajum aidau yaaktan tsaikajua nunú ataktu yaaktamkatnaitjume.
Tuja aents aidau achijam chimpija nunú chichagkujum: ‘Yamaik agkan wajasugme, tuja suwenum batsatutigmeshkam tsaaptin wainkatajum, nunikjum jinta yantamenig chijichi pegkeg ayau wainkattagme. Tuja muja uwegshunmash baka aidaun yumainjig kuashat aittawai’, titajum.
Atumek nujantaish tuja kitakaish, etsa sukupainakuish, seekiyaish, makichkish waittsashtin ainagme. Wi atumnak aneau asan uyuntsattajime, tuja nuigtushkam yumi pukuni kuashat jiinaidaun amastinaitjime.
Muja aina nunak yumpuajan pakaman, shiig iwaja jintaman esekan tutupit dakuejan umiktatjai.
Tuja Israel aents aidautigmek tikich nugka nagkatkamunum atushat batsatutijum juwi kaunatnaitjume. Untsu tikich aidauk nugka Sinim batsatu kaunatnai.
¡Nayaimpih, shiig aneakjum kantamatajum! ¡Nugkah, shiig aneasta! ¡Muja aidauwah, shiig aneakjum untsumkatajum! Wagki Tuke Pujuu niina aentsji waituinak wake besemag batsatun, wait anentug anentai ichichtuju asamtai.
“Atum Jerusalén batsamsajum chichaakjum: ‘Tuke Pujuuk jutiinak kajimatjamki idaitamsae’, tuyugme.
“¿Nuwa nii jujegbaujinash wait anentsukesh kajimatkish idainukaih? Nuwa nii jujegbaujin kajimatki idaisaintai, tujash wika aminak makichkish kajimatkinuk idaisashtatjame.
Atumek mina aentsug ainajume, mina uwejui agaja takaku amainaitag numamtin ainajume. Jerusalén peeja tenteamu tsaikbauwa nuna tuke anentaimtajai.
“Shiwag aidau Jerusalégkan wamak tsaikajua nuni senchi shiig wamkeuch ataktu jegamjajum yaaktamkatin ainajume.
“Jerusalén batsatutigmek pagkaijum, ashí yantamnum niimsatajum, Israel aents aidau achija yajuakbau aidau ataktu waketug Jerusalén kaunainawai. Junak dekas uminkatnun wi Tuke Pujuun tajai. Dita nunik waketiagtai, nuwa aishinatin tsawan jegamtai, iwagmamak patakumtain patakumama numamtuk Jerusalégkak wajaktatui.
Atumi uchijum aidau megkaejamtai, kajimatki idaisamu aidau kaunawag chichagtamainak: ‘Juju nugkak tikima piipich asa ijunja pujumaitsui. Nunin asamtai tikich nugka sukagtusta nuwi pujusagmi’, tujamiagtatui.
Tujamainakui atum chichaakjum: ‘¿Ya iinash uchinash imatikash amase? Iik kuashat uchigtuchu ayaji, nuigtush uchijinmainchau ayaji, iik uchiji yajutka ukukim uchigtuchu juwakuitji. Tujash ¿jusha tuwiya kaunae? ¿Jusha ya kuitamkam tsakakuita?’ titinaitjume”, tiuwai.
Nuadui Tuke Pujuu apu chichaak: “Wi nugka múun aina nunak wainchatai ishamain aidaun iwaintuktatjai, dutika ai, nuna wainkag atumi uchijum aidaun, nawanjum aidaun shiig kuitamas yanaki jukiag ikaunmatnume titatjai.
Tuja atumek apu aina nunú apajimattagme, untsu apu nawanji aidauk atumi nawanjuchijum aidaun kuitamin agtatui. Nuninak atumin tikishmatjamjag dawem bika wajasun dukatjamiagtinai. Nuninakui anentaimsajum, dekas Tuke Pujuuk pujawapi titatjume. Tuja mina dekaskeapi tujutuidauk tsanuamak achagtinai.
“Aents wajiu maanitan yacha asa, maania depetmak waji jukimujia duka kakajus atanmaitsui. Tuja aents maaniaku achikmauwa dushakam aents wajiun tsanug ukukig tupikaumaitsui.
Tujash Tuke Pujuu chichaak: Aents senchigtin maania depetmak, waji aidaun yajuakbaujinak atanjagtinai, tuja tikich aents wajiu aentsun achika jukiuwa nunashkam atankiagtinai. Tuja atum Israel aents aidautigmin utugchatan itagtamainakuig, wi atumi uchijum aidaunak ayamjuktinaitjai.
Dutikakun ditak pempeentumakiag yumamatnume, nuninak dita numpenak uwag vinojai betek nampegtinme titatjai. Dutika ai ashí aents nugkanmaya aidauk wi Tuke Pujuu, amina uwemtikin Jacopan Apajuíji senchigtinaitag nuna dekawagtatui. Witjai amina ayamjukan agkanmitkaunuk”, tiuwai Apajuí.
Nuigtushkam Tuke Pujuu chichaak: “Israel aents aidauwah, wika atumin egaknush wainkachmaijime. Untsukmaijime, tujash aigkashmaijume. Wika atumnak pachitskek idaisachuitjime; tuja mina diwig akikmaktinun kuichkin jukitag tusankesh wainka inaku waitkatai atinme tusanuk sujukchabiajime. Wika atumi tudaugmin idaisabiajime. Tujash atum waitu batsatjum nuna jiiki uwemtikmainuk mina senchijuk ajutui. Aents patayi jakamtai, jáanch bukusean nugkuwama numamtuk nayaimpinak wi bukuseayai dukukan idaijai. Tuja nayants, nuigtu namak aina nunú kuyuatag takug wi nunikti tusan machikiuch tamawaitak kuyumainai. Nunik yumi buku wajasmatai, namak aidau jinaa kaukti tusa nunak nunimainai”, tiuwai.
Tuke Pujuu, apu, minak aents pimpiki batsatun jintintua anentain ichichtugti tusa unuitugmae. Tuja aents chichaman antuk betek umiauk jintintayama duwi minak Apajuí kashi kashinig tuké kashikmas inaantawai, niina chichamen antuk unuimagti tujutu asa.
Tuke Pujuu, apu, minak chichama umin ati tusa jintinjuauwai. Nuadui wika niina intimjuknuk umigtsukek idaisachmaijai.
Mina tuntupjui asutuinakuish, asutuatnume tusan idaisabiajai, susujun uwegtuinakuish, idaisabiajai. Dushiktuinak yapijui usuktuinakuish, yapignak ejakchabiajai.
Tuke Pujuu, apua nunuwai mina yainta duka, nuadui pegkegchaun chichagtuina nunak wika najaimatsjai. Nuadui wika kaya múun umuchmainchawama iman wajasan pujuyajai, nuadui wika wainka inatsamak achattajai.
Mina ayamjutna duka wijai pujawai. Tuja ¿wi pegkegchau takamsamujun etsegtugmainush yaita? ¡Nuna dekau akuig, apu chichaman epegkin pegkeg puja nuwi wemi! Wi pegkegchau takamsamun dekau akug nuwi tantati. ¡Nunik mina igkuntua tujutti!
Tuke Pujuu, apu, minak kuitamjawai, mina achijuk suwimka sujumainuk makichkish atsawai. Mina shiwag aina duka jáanch mamuk yuwam megkagama numamtuk megkaejagtinai.
Jerusalégnumia aidautijum aneaku niimkau pujustajum, Jerusalén yaakat pegkegma nuwi batsatutigmek wajiu wajastajum, nuniakjum shiig iwagmamkatajum, wagki Apajuín umigchau aents pegkegchau aina duka ataktu awagkig atumnak jetepakchagtatui.
Jerusalégnumia aidautijum nugká pushugkajum batsatjum duka, datsaamtsuk wajakjum jáanchjum pegakjum yantsaptuktajum, nunikjum apu niina inamtaijin ekemaina numamtuk ekemsatajum. Tuja datsauch aidautigmesh, achija yajuakam batsabaijum nunisjumek yamaikish batsamtsuk, agkanmagatajum.
Tuja Apajuí chichaak: “Atumin achipag yajupakajua nunak minak akigkachu ainawai. Nuadui wishakam atumin awakeaknuk makichkish akikmakchattajai.
Yaunchuk mina aentsug aidau Egipto nugkanum shiyakag nugkenchau inaku waitkatai batsamajaku ainawai. Tuja tikich tsawantinchakam makichkish utugchatji atsujunak asirianmaya aents aidau senchi waitkasaju ainawai.
Tujash yamaish ¿wagka imatikash waitkainawah? Mina aentsug aina nunak utugchatji atsujunak Babilonia nugkanum yajuakaje. Dutikawag nuna apuji aidau waitkainak ememas chichainak kashi kashinig kajemtijuinawai.
Tujash tsawan jegattawai, mina aentsug aidau mina shiig waitkagtina nunú. Nunik waitkag adeajagtinai, wi ditan chichagkun: ‘Witjai apunuk’ tiuwaitag nuna”, tiuwai Apajuí.
Aents mujanmaya akaiki wekagas yamajam chichaman agkanmaetan uwemtajai pachis etsejak wekagas, Jerusalégnumia aents aidaun chichajak: “Atumin Apajuíjiyai dekas apuk”, tusa etseja duka shiig anentam auwai.
Atumi suntajum jinta niimin aidau Tuke Pujuu Jerusalégnum wakitki midaun wainkag shiig aneenak untsumaina nunú ¡antuktajum!
¡Jerusalégnumia aidauwah, Tuke Pujuu niina aentsji aidaun wait anentug Jerusalégnashkam agkanmitka duwi nii eme anentsajum kantamtai shiig aneasjum senchi kantamatajum!
Ashí aents tikich nugkanmaya aidaush wainainamunum Tuke Pujuu niina senchijin iwainake. Tuja Apajuí iina uwemtijamja nunak ashí nugkanum dekawagtinai.
¡Babilonia nugkanum batsatjum duka jiinjajum ukuktajum! ¡Tuja Tuke Pujuu jeen takastin waji aidau ikaunmatnutigmek kuitamamkatajum, pegkegchau takasaigpa!
Tujash wainkajum waugtukaigpa, tuja uumkagmekesh tupikakigpa, atumi aintamuk atsawai. Tuke Pujuu, Israelan Apajuíjiya nunú atumnak kuitamjamainawai.
Mina inakjuk ashí depetmaktinai, nuadui tikich aidaun nagkaesau eme anentam atinai.
Tuja aents tikich nugkanmaya aidaushkam senchi puyatkagtinai. Tuja apu aidauk nuna wainkag makichkish chichakchagtinai, wagki nunak yaunchkesh antushtain antuinak, waintanashkam wainaidau asag.
¡Ii etsegbaunak makichik aentskesh dekaskeap tawa tichau ainawai! ¡Apajuí senchijinak makichik aentskesh wainkachui!
Apajuí niina inakenak ajak yama tsapaak kagkape nugka katsugmanum init akagama nunikti tiuwai. Nunú aentsuk imanchauch, eme anentsa diimainchau, nuigtush wait anenmainkesh atsayi.
Ashí aents aidauk niina tsumainak dakitianume. Niyai dekas senchi najaimak waittsauwa duka. Niig waitiakush, waitiajai tichauwai, wagki tuke unuimatjau asa. Nuadui makichik aents ii dakitamu diimaitsu dutikiaji. Tsuwaaja idaisabiaji, nuadui puyatjusaikish diischauwaitji.
Tujash niig dutikamaitak ii waitiamujinak nii yajuakmayi, tuja iina najaimatai aidaunak nii yajuakmayi. ¡Iik niina pegkegchaujinis aents aidau eemtin Apajuí suwimak susam waitiatai tuyaji!
Niinak iina katseken nagki ijuajui, tuja iina tudaujin shiig senchi waitkasaju ainawai. Nii waittsamunum agkanmagat jukimui, tuja nii ijunbaunum iinak etsaentamjauwai.
Tuja yaunchkek iik uwig kuitamkacham wagaka wekagama numamtuk aayaji. Tujash yamaik Tuke Pujuu iina tudaujinak niyai akikmatjamkauwai.
Niinak shiwag aidau shiig senchi suwimawagmayi, imatikamash niig ayatak yunumkabi, nuniak makichkish chichakchabi, uwig maatasa juki ematia numamtuk jukiag emagmayi maatasag. Tuja uwig uje tsupigmash takamtak tepegama numamtuk makichkish chichakchabi.
Pegkegchaun takamsachunak achikag jukiagmayi, dutika juwagtaish niina ayamjumainuk makichkish atsubi. Tuja niinak makichkish puyatjukchagmayi, ayatak ajak ajaamu tegai ajapmaina numamtuk, mina aentsug aidau tudaujin maawagmayi.
Niig makichkish magkagtuachu aig, tuja waitjutnakesh waitjuachu aig, aents pegkegchau aidau jinau ukusbaunum nuna yantamen ukusagmayi.
Nunak Tuke Pujuu dutik waitkastajai tusa wakekauwai. Niig aents aidau tudaujin waittsau asa, kuashat mijan jatsuk iwaku pujus, nii wegantu aidaun uchiji wegantu aidaunak ashí wainjatnai. Tuke Pujuu nii dutikatnujin anentaimtujua duka nunú aents waittsamunum betek uminkatnai.
Imanik waitus nagkaikiu asa, dekaattawai dekas Apajuí umigbau ima pegkeja nuna, nunik shiig aneas juwaktinai. Apajuín inake chichaman betek umina nunú aents aidau tudaujinak entsaktinai, dutikak agkanmitkatnai.
Nuadui Apajuí niinak senchigtin ashí eme anentsa diitai awajsattawai. Wagki niig pegkegchau takamsachuitak, pegkegchaun takamsaujai betek, aents aidau uwemjatnume tusa, dita tudaujin dita mantamnamainun nii mantamdauwa duwi.
Isaías chichaak: “Nuwa uchin uchigmachu aidauwah, shiig aneakjum kantamtai senchi kantamatajum, Apajuí chichaak: ‘Nuwa uchin uchigmachu asamtai, idaisamua duka aishinnun nagkaesau uchigtin atatui’, tawai.
Israel aents aidauwah, atumin aakjum aina nunú puyattsuk nuni senchi múun awajsatajum, dutikajum daek esajam yajuakjum nunú achimtika jigkaktin numi shiig ajigtajum.
Ame wegantu aidauk shiig kuashat yujaktatui, nunikag tikich nugkanum shiyakag makichik yaaktakesh atsaunum dita yaaktamak batsamsagtinai.
Ishamkagtukaipa, wainka pegkegchau chichagmak achatnaitme, dushikiamash achattame. Datsa asam uchijum atsau asamtai, dushikiam wekaeyum duka kajimatkita. Ame wajemea pujamin dushiktamainakui, datsaamin ayum duka yamaik nunikchattame.
Wagki Apajuí amina najapauwa nunú nuwa nuwatkamujai betek awajtamsattawai. Niina daajig Tuke Pujuu ashí senchigtin tutayai. Amina ayamjutpak uwemtijamna duka Israela Apajuíji pegkejam ashí nugkan jajutua awai.
Amek nuwa muntsugtaitak idaisam pujus waitu pujuuwama numamtuk waitu pujubiume. Tujash niina aishi ataktu awagki tsagkujug jumaina numamtuk, Apajuí untsugmawai midau ati tusa, nuadui juna aatus tujamui:
‘Ujumchik tsawantai pachitsuk idaisamjame, tujash wika wait anenkagtinaitag iman asan, ataktu awagkin minai itattagme.
Amina kajegkan, ujumak tsawan uumjukan idaisamiagme. Tujash makichkish kajimatmainchaun aneau asan, wait anenjabiagme’, tusa Tuke Pujuu amina uwemtijamjauwa nunú tawai.”
Tuja junashkam Apajuí chichaak: “Yumi ashí nugkanum piyajua nunú tsawantin wi Noén chichagkun: ‘Ataktu awagkinuk nugkanmak yuminak pimumtijashtinaitjai’ tiuwaitag dutiksanuk yamaishkam tajai. Ataktuk aminak kajegkashtatjame, tuja awantanashkam awankashtatjame.
Muja aidau tikich yantamnum shimakuish, tuja yumpuna kakekuish, wi amina aneajam nunak anentaignak yapajiashtinaitjai, tuja utugchat akuish, epegkea pujutai atinun chichaman umikuitag dushakam yapajinashtinai, tusa Tuke Pujuu amina wait anenjamja nunú tujamui”, tiuwai Isaías.
Apajuí chichaak: “¡Jerusalégkah, aminak anentaimin ichichtugmatsuk kajimatki idaitamsagmatai, dase tukua tukuam pegkegchau wajasum nunak ataktu nagkaman iwajattagme! Dutikakun kaya zafiron aepkan nuwi ekenin kaya pegkejuch akik aidauwai peejan umiktatjame.
Kumpin aidaunak kaya rubí tutayai najanattajai, tuja waiti aidauk kaya berilo tutayai najanamu agtatui. Untsu yaaktanak kaya pegkejuch aidauwai peejattajai.
“Amina uchijum aidaun, nawanjum aidaujai ashí jintintuattajai, dutika ai, ditak agkan shiig batsamsagtinai.
Amek shiig takauwaitam duwi senchi atatme, nuadui makichik aentskesh inapakug waitkagmaschatnai. Tuja sapigmamush atsugtamtinai, ishamain antakum sapigmam duka ataktuk sapigmakchatnaitme.
Makichik aentskesh jetepakug, wi inagbau asagkesh jetepakchatnai, dutijamkuish duka ame depetkatnaitme.
“Juju shiig antukta: Aents jiju ukuiyag najanin aina nunak wi najanauwaitjai, tuja aents magkagtak utugchatan aepin aina nunashkam wiki najanauwaitjai.
Tuja wi najankauwaitag nuna nagkaesaun magkagtutai amina mantamainun najanauk makichkish atsawai. Nuadui amina mantamatag tuidauk ashí depetkam itatmikagtinaitme. Wika mina inakeg aidaunak: ‘Depetmatan suwajai’ ” tusa Tuke Pujuu tiuwai.
Apajuí chichaak: “Aents kitamauk minai taa uwagti. Kuichik atsugbau aidauk minai kaunawag trigo, vino, leche aidaun akikmatsuk yuwatnume.
Waittsa takasa kuichik jukimua duka yutai sumaka yuwa yapajamu megkaekashtinaitkuik, wainka akikmakaik ajapmaitsui. Wi tajam nunú antukam yutai pegkeg yuwatnaitme.
“Juwi minai kaunajum wi titatjim nunú antuktajum, nuniakjum iwaku pujustajum. Wi Davita aneau asan anagkuawaitag nuna umiakun, atumjai chichaman umiktatjai atakesh yapajinashtin tuke asatnun.
Juju shiig antuktajum, wi niinak mina chichamjun ashí tikich nugkanmaya aidaunash jintintuati tusan apu awajsauwaitjai.
Israel aents aidauwah, aents tikich nugkanmaya aidau untsuktinaitjume. Dutikawagmin atumin waipachu ainayatak, tupi tupikainakua kautjamawagtinai. Wi nunak atumin wait anenjamjatnume tusan dutikattajai. Witjai Tuke Pujuu, Israel aents aidaun Apajuíji pegkegmanuk.
Tuke Pujuu wainkatag takugmek yamaikiuchia duik egaktajum, tuja tikijuch puja duik untsutash untsuktajum.
Pegkegchaun takau aina duka nuninun wekaetutsuk idaisati, tuja pegkegchaun anentaimtin aina dushakam nunak idaisatnume. Ataktu wakitkijum Tuke Pujuu tsagkugkagtina nuwi minitajum, nuniagmin nii wait anenjamjagtatui.”
Tuke Pujuu chichaak: “Wika atumjai betekak anentaimtsujai. Nuigtush wi takamua duka atum takajum nujaig betekchauwai.
Tuja mina anentaimtajuk, atumi anentaimtajin nagkaesauwai, mina takatjushkam atum takajum nuna nagkaesauwai”, tusa Apajuí tujamui.
Yumik nayaimpinmaya yutawai, nunikash ataktuk nayaimpinmak wakettsui, ayatak nugkan uchupig ajak tsapamain emawai, dutikamtai ajak aidau tsapawai, nunik nejeku juuka yutayama
numamtuk mina chichamjushkam wi tibau umintsukek, tuja wi wakegamua nunashkam dutiktsukek wakitkig minaig waatsui.
Atum achija yajuakam batsatjum duka jiinjajum agkan shiig aneasjum, atumi nugkemin waketjajum kaunattagme. Nunika kaunajum muja aidau wainkujum, shiig aneasjum senchi kantamtinaitjume. Atum imatjumin muja aidauk, numi aidauk, aentsjai betek uwejen awatiagtinai.
Atumi nugkemin jagki ayá nunú jinaamtai, pino aidau tsapaktinai, tuja naja jinutai arrayán aidau tsapaktinai. Nuna wainainak ashí aents nugkanmaya aidauk Apajuín emematiagtinai. Apajuí niina senchijin umikbaunak makichkish tsaikchagtin ainawai.
Apajuí mina chichagtak: “¡Ishamkagtutsuk senchi untsumkata, uwija kachuji shinaujai betek senchi chichakta! ¡Imatkum mina aentsug Jacob wegantu aina nunú pegkegchaun takamsamuji pachisam senchi chichagkata!
Dutikakum tita: ‘Atumek minak kashi kashinig untsugjume, nuniakjum chichama umin najaneajum mina umigtuktasajum wakegagme. Nuniau asajum ii chicham uminkatna nunú sukagtusta tusajum segatjume, nuniakjum shiig aneagme Apajuí umigji’ tusajum.
Tusa tayatkujum: ‘¿Wagkaik wainkaish Apajuí waipatsu nuniaish ijagmash pujutji? ¿Wagkaik ijagmaish waitush wekaetaji Apajuí waipatsu nuniaish?’ tajume. Tau asajum atumek ijagma pujusa Apajuí segatia nunú tsawantin waji sujakjum, atumi takagtamin aidaushkam shiig akitsuk kasagjume.
Atumek ijagma pujusa Apajuí segatia nunú tsawantin jiyaniakjum, maaniakjum ijuni batsatjume. Apajuí atum ijagma pujusa segamun antugtukti takugmek, a antajaig takamaitsugme.
Ijagma pujusa Tuke Pujuu segaji tayatku, imani batsatmawa duka Apajuínak shiig awagmatsui. Atumek kajis namaka uwet kasua wajama nunikjum tsuntsuma pujusjum, jáanch wake besemag pujaku nugkutai nugkugjum yukunum tepajum nunú, ijagma pujusa Apajuí segaji, tajume. Nuniakjum juju Tuke Pujuunak shiig awagmawai, tajume.
Tujash duka dekaskechui. Mina shiig awajkati tujutkugmek, ijagma pujusam: Aents achikam chimpija nunú agkanmitkata, takamsachu aig jigkajam batsata nunú atiam agkanmitkata, inaku waitkatai batsata nunú agkanmitkata. Dutikakum shiig takashtai, pegkegchau aina duka ashí idaisatajum.
Nuniakjum, atumdau yutai ajutjamaina nunú tikich aents nujantai waituidau ajamsatajum; tuja aents jenchauwa duka atumi jem jukitajum; tuja nugkumainji atsakuishkam, jáanch susatajum nugkugti. Dutikakjum tikich aidaushkam tuké yaitajum.
Nunú dutikakjumek, kashikmas etsa jiinak etsantama iman atatjume. Nuniagmin mina imanjua nunú uyuntamsagtatui. Tuja pegkegchau takataijum aidau tsupimakbaujai betek wajas awa duka wamak esamattawai.
Nunikmatai untsugkugminig aiktatjime; tuja yainkata tusajum senchi untsugkugminishkam, wi ayaakun: ‘Juwi pujajai’, titatjime. Tikich aents aidau waitkajum nunú idaisajum pegkegchau chichagtsuk, nuigtush wainka tsanumjutsuk,
yumainji atsujush amek anenmamsam ajampeakum, tikich waituidau yayakjumek, suwenum jii kegak tsaaptin emama numamtin atatjume. Tuja amina pegkegchaujum suwe wajas awa duka, yamai pegkeg takagmin, etsa tutupit wegak etsantug tsaaptin emama iman wajastatui.
Wi aminak tuké uyuntsattagme, dutikakun uwegshunum pujakminish, shiig kuashat yutain amastatjame, dutikakun senchimtikattagme, nuadui ajak ajakbau yumi ukattai asa pegkejama iman, nuigtu yumi pukuni jiinu tuke amuechau ama iman atatjume.
Atum wegantu aidau yaakat yaunchuk tsaikbau aidaun ataktu jegamjagtinai. Dutikainak nunú jegamku kaya aepkamu aidau yumpunawai tusa shiig emetug umikagtinai. Dutikau asagmatai: ‘Yaakat peejamu tsaikbaun ataktu iwajin aidau’, nuigtushkam: ‘Jega tsaikbaun iwajin aidau’ tuu adaikagtinai.”
“Tsawan ayamtaya nunú ajantusjum diistajum, tuja mina tsawantug pegkegma duik atumi takatjumek takasaigpajum. Nunú tsawanta duwi shiig aneasjum ima Tuke Pujuu pegkegma duke ememattajum, tibauwa nuwi anentaimsatajum. Nunú tsawantin atumi takatjum, nuniachkush atum wakegamukesh chichamju yujatsuk ayatak ajantusa diistajum.
Nunú umiakjuminig, shiig aneasa pujutan wi amastatjime. Nuigtush nugka múun aidaun apuji awajsattajime. Dutikakun wi atumi apachjum Jacopan anagkuawaitag nuna nugkan amastatjime. Junak dekas wi umiktinjun tajai”, tiuwai Tuke Pujuu.
Isaías chichaak: “Jerusalégnumia aidauwah, atumnak Tuke Pujuu imanjiya nunú ijipaku asamtai, winchamtin wajasugme.
Untsu nugkanak suwe dukuakui, nuniai yaakat múun aidaunak suwe ijike, untsu atumnak Tuke Pujuu etsantug wajantugmattawai, nuniak niina imanjiya nunú wantintugmakagtatui.
Aents nugka muunnumia aidauk atumin etsantug awa nuwi miniagtatui, tuja apu aidaushkam atumin tsaaptin awa nuwi miniagtatui.
¡Jerusalégnumia aidauwah, ayampajum ashí niimsatajum, ashí aents aidauk Jerusalén ijunainawai. Atushtanmaya aidau dita patayi aidaujai ashí yajumakag uchin pagkuaku mininawai!
Nunú imanik kaunainak, nayantsanmaya waji aidaun, tikich nugka múun aidaunmaya waji aidaun takuinaku mininakui shiig aneastinaitjume.
Tuja Quedarnumia aents aidaun tagkuji ikaunmawagtata duka, Nebaiotnumia uwig tsakat aidaun ikaunmawagtata nujai ashí Apajuín shiig anemtiksatin altarnum pataijum apeattagme. Aatus Apajuí niina jee pegkegma nunak nuni pegkeg awajsattawai.
“¿Aush yujagmijai betek nanaakag, paum dita pasugken shimuwama numamtuk minina dusha ya ainawa?
Duka lancha múun Tarsisnumia aidau, atumi uchijum aidaun yajuakag Tuke Pujuu atumi Apajuíjum senchimtijamna nuna emematiagtatus oron, plata aidaujai yajuak mininawai.
“Apajuí atumin kajegtamak suwimkan amasajui. Dutijamayatak yamai wait anenjamjau asamtai, aents tikich nugkanmaya aina nunú yaakat peejamu aidau tsaikbauwa nunak ataktu peegkeg umikagtatui. Tuja apu aidauk amina inakem agtatui.
Tikich nugkanmaya apu aidau dita aentsji aidaujai waji aidaun ikaunmawagtin asagmatai, Jerusalégka waitijig kashish, tsawaish tuke ujaim asatnai.
“Ashí aents tikich nugkanmaya aidau atumin takagtamtan dakituidauk ijinam agtinai.
Apajuí Jerusalégnumia aidaun chichajak: ‘Líbanonmaya waji aina duka, numi dakaja jegamtai shiig pegkeg: pino, abeto, cipre aina nujai ashí wi pujusa inamjatnun etegkauwaitag nuwi mina jegag awa, nunú iwaja shiig pegkejuch awajsatnun ikaunmawagtinai.
Yaunchuk atumin waitkagmajaku aina nuna uchiji aidauk atumin inake waigtatui, tuja atumin yaunchuk dakitjamajaku aidauk atumin tikishmatjamag, Jerusalégkan chichajuinak: “Tuke Pujuu, Israel aents aidaun Apajuíji pegkegma nuna yaaktajiyai”, wajagtinai.
Tikich nugkanmaya aidau atum yuwatnun yutai shiig pegkeg aidaun ikautjabiagtinai, tuja apu aidaushkam waji akik aidaun anentag amasagtinai. Nuna Jerusalégnumia aidau wainainak wi Tuke Pujuu, senchigtin, Israel aents aidaun uwemtiknaitag nuna dekajuawagtinai.
“ ‘Witjai Israel aents aidaun Apajuíjinuk, nudiau asan, agkan shiig takainak batsamsatnume tusan agkan pujutan, waitjutsuk shiig takatan jintintuattajime. Dutikakun bronce amamainaitkun dekas oron amastatjime, tuja hierro amamainun dekas platan amastatjime, tuja numi amamainun dekas broncen amastatjime, tuja kaya amamainun hierron amastatjime.
Atumi nugkeminig maaniamuk makichkish antuekashtinai, tuja yaakat tsayamush atumi nugkeminig makichkish atsutnai. Nuadui Jerusalén peejamua duka “Uwemtai” adaikatnaitjume. Untsu waitiji aina nunú “Dakujutai” adaikatnaitjume.
“ ‘Tuja etsantug tsaaptin wajas ajumaish tuke atina duka witjai. Nuadui atumek etsa etsankui yujasmi, tuja nuniachkuish nantu kashi etsantak tsaaptin weakui yujasagmi tusagmek batsamchattagme.
Witjai Tuke Pujuu atumi Apajuíjinuk. Nuadui etsag makichkish akaikig megkaekashtinai, tuja nantushkam etsanbaujinak kajinkashtinai. Wi ajumaish atumi tsaaptinjum tuke atinaitjai. Nuadui atum wake besemag pujamuk atsugtamiagtinai.
“ ‘Atumi aentsjum aidauk shiig anentaimkau eme anentsa diitai, nugkeesh atantam achatnaitjume, tuja waji ajakaitkuish wi ajakmamu atinaitjume. Wi nunak mina imanjun iwainaktasan dutikattajai.
Kuashtachu aina nunú yujaka mil aents wajastinai, nunú yujaka nugka múun wajastinai. Wi nunak nunú tsawan jegakui wamak dutikattajai. Witjai dekas Tuke Pujuunuk’, tawai Apajuí”, tiuwai Isaías.
Tuke Pujuu inake chichaak: “Apajuí minak ujudauch aidaun yamajam chichaman ujakti, dutikak waitkam batsata nuna anentain ichichtugti, tuja achikbau aidaunash agkanmitkati, dutikak achikam chimpija nunashkam agkanmitkati tusa awetine. Nuadui niina Wakani minai awai.
Nuigtushkam Tuke Pujuu iina wait anenjamjatnuk tsawan jegattawai, tuja nunú tsawantin Apajuí iina shiwaaji waitkagmaina nuna depetuk, uwemtijamjatnuk tsawantak jegattawai tusam etsegkata tusa awetine. “Tuja aents wake besemag batsatunashkam anentain ichichtugti tusa awetine.
Israel aents aidau dita shiwaaji depeteam buutu batsata nuna shiig aneastinme, tuja yukuun ukatmama batsata nuna dakunkut anentain susati tusa awetine. Tuja wi agkanmitkamu asag, numi roble Apajuí ajakbau pejkejush amain aina iman asagmatai, tikich aidau chichajuinak: ‘Roble katsujam tegamainchau’ tiagtinai.
“Tuja yaunchuk yaakat tsaikbau aidau tuwasua wegaka nunú Jerusalégnumia aidautijum ataktu jegamjajum yaaktamkatnaitjume.
Dutikawagmin aents tikich nugkanmaya aidau kaunawag tagkuji aidaun, ajajum uva ajakbau aidaujai kuitamjutpakagtinai.
“Tuja atumnak ‘Sacerdote aidau, Tuke Pujuun takajin’ tujamiagtinai. Atumek yutai tikich nugkanmaya aidau shiig pegkeg yutinaitjume. Tuja nugkutai aidaushkam pegkeg iwajamu aidau tikich nugkanmaya iwagmamtinaitjume.
Atumek mina aentsug ainayatkujum shiig kuashat datsan chichajam, busainaku dushikiam kuashat waittsau ainagme. Nuadui nuna nagkaesau atumi nugkem waji aidaujai shiig kuashat jukitnaitjume. Dutikajum ajumaish tuké shiig aneasjum pujustinaitjume.
Apajuík waitjutsuk shiig takamua nuna aneawai, nuniak kajegdayat, magkagtut aina nunak kajejawai. Nuadui niina aentsji anagkuamunak makichkish ewaetsuk umiktinai. Dutikak chicham tuke atinun ditajai umiktinai.
Dutikau asamtai, dita wegantu aidauk tikich aents aidaun nagkaesau shiig kuashat agtinai. Ashí aents aidauk nuna diisag: ‘¡Tuke Pujuuwap ditanak pegkegnum yumigjauwaita!’ tiagtinai.
“Tuke Pujuu minak shiig anemtijawai. Apajuí minak dakunkut pujutan sujawai. Apajuí minak uwemtijuje. Apajuí minak shiig pegkegnum kuitamjuke.
Nuadui jigkai ajaamu tsapaama numamtuk, tuja ajak ayaunmaya tikich ajak tsapaama numamtuk, tsanumtsuk shiig takatan shiig aneasa pujutjai ashí aents aidaunum waji ajakaitkuish, Tuke Pujuu tsapapitnai. Nuadui shiig aneenak kantamiagtinai.”
¿Yaita aush edomnumia yaakat múun Boshrá tutaya nuwiya jáanch kapantui egkekbau tumainun shiig pegkejan nugkuaju ishamain mina dusha? Nunak wi depetmaktinun iwainajai, wika senchigtin asan uwemtikagtumainaitjai.
¿Wagka uva naja najam jáanch kapantu wegama imanush jáanchjumesh wajasuita?
Junak imanikjai wiki uvan najakun, makichkish yainkachaje. Senchi kajekmajai, nunikan mina shiwag aidaun suwimkan susamjai. Dutikakun senchi kajeku asan, tepegka ijinmaina imatikamjai, dutikai nuna numpe aidau tsakiantak jáanchjui ukatjukmae.
Nunak dutikamjai mina aentsug aidaun ayamjakun, mina shiwag aidau ijinatin tsawan jegau asamtai.
Mina yainmainush atsuash tukaman makichkish wainkachmaijai, nunikan anentai jegachmaijai. Nunikan senchi kajekbaujui mina senchigjai depetmakmaijai.
Shiig senchi kajekbaujui aents nugka muunnumia aidaunak tepegka ijinmaina numamtuk ijinabiajai. Dutika ai numpa saeki akaikibi.
Isaías chichaak: “Apajuí anenken pachisan chichaakun, nii jutiin ayamjutpak kuashat dutikauwa nuna anentaimtusan kantamatasan wakegajai. Apajuík Israel aents aidaun wait anentau asa niina anenkega nuna ditan iwaintak kuashat yaigkui.”
Apajuí chichaak: “Ditak mina aentsug asag, mina uchig, mina nawantug aina duwi intimjutmainchau ainawai. Nuadui dita pegkegchaujig kuashat aig, wait anentug uwemtikjauwai.
Israel aents aidaun waitkagtaik, niig tikichin akupkag ayamjukchauwai, dekas nii Apajuí taa ayamjukui. Apajuík niina anenken, niina senchijin aatus, Israel aents aidaunak wait anentak tuké ayamjuk uwemtiknai.
Imatika yayamash Israel aents aidauk intimjuinak, Apajuí pegkegman ikajejaku ainawai. Nuadui ditan pempeentuki shiwaajui itugmaina numamtuk ditajai maaniauwai.
Imanik waituinak yaunchuk Moisés dita apachji aajaku aidaun jiija yajuak uwemtikjauwa nuna anentaimtus chichainak: ‘Moisés Israel aents aidaun apuji aajakua nunú piipich asamtai, namak Nilonum ajugkam jakeaun jiikiuwa dusha Apajuísh ¿tuwi pujawa? Tuja Moisésai Niina Wakani pegkegman apusauwa dusha Apajuísh ¿tuwi pujawa?
Apajuí niina senchijijai Moisésan uyunajakua dusha, tuja niina aentsji aidau ishamainun ukumtikak, atakea duish kajimatkishtinun niina senchijin iwainak nayantsan ukuyauwa dusha ¿tuwi pujawa?
Caballo mujanum weakush atakuinag iyauchua numamtuk, nayants buku wajasbaunum initak shimakush, atakuinjashtinme tusa umikua dusha Apajuísh yamaish ¿tuwi pujawa?
Apajuí niina aentsji aidaun baka aidau nainnum yujau wakeen nugka pakanum utsanawag ayamama numamtuk ayamtikna dusha Apajuísh ¿tuwi pujawa?’ tiagtinai”, tiuwai. Tuja inagnamua nuna Isaías chichaak: “Apajuín Wakani ditan uyuntsauwai. Aatus niina imanjin ashí iwainak ekemsauwai”, tiuwai.
Israel aents aidau Apajuín aujainak: “Chah, Apajuíjuh, ame pujutaijum nayaim pegkegma nuwi pujusam antukta. Amek jikamsa anejatchau dekapeaji, tuja ame senchigtinaitam dusha iwainkagtatsme. ¿Amesh jutiish wajuk diijatme? Atsa amina wait anenkagtutaigmek ¿amuekaek?
¡Ametme jutiin apajimek, Abraham niina uchijichu anenjamkuish, tuja Israel pachipachkuish, ametme iina apajimek! ¡Ametme iina tuke uwemtikagtinmek!
Aminí kanaktinme tusamek tukagtipa, tuja intimkiu atinme tusamesh tukagtipa. Amina inakem ainag nunú, amina aentsjum maki makichik wegantu aina nujai aneakmek, ataktu wait anenkagtugta.
Amina aentsjum ame etegkamu aina duka dita nugkeenig ujumak tsawanchik batsatui. Ame emematku ijuntaiya nunak iina shiwaaji aidau pegkegchau awajainawai.
Ii aidautik amina chichamem umitsuk, nuigtush aminuchu amaina numamtuk batsatji. Wait aneasam amina anenkem ataktu iwainkagtukta”, tiajui.
Apajuíjuh, utusamek nayaim ujaim akaikim nugká taakum muja aidau pegakam, jii kegak jagki kagakun apegama numamtuk, tuja dutikachkush yumin ukuwama numamtuk awajkam tusa wakegaji. Nuna amina shiwaajum aidau wainainak, Apajuík ima ameketam nuna dekawagtinai. Tuja aents nugka muunnumia aidaush ishamjamainak kujaidiagtinai.
Kuashat ishamain aidau iwainajuitam nunú iina uwaktamkauwai. Nuadui muja aidaush amina emtimin senchi buchitiagmayi.
Aminí kajinas anentaimaidau yayaakum, ame ishamain aidau iwaintujuitam dutika tikich apajuí niina kajitus anentaidaun yayaak, imanun ditan iwaintukuk yaunchkesh makichkish wainkachbauwai, tuja antutkesh antushtayai.
Aminak aents shiig aneas pegkejan takak, chichamjum umiktina nuna aneaku puja nunú shiig awajtamui. Amek ii pegkegchau takaku yaunchuk nagkamsaish ikaje pujag duwi kajekume.
Ii aidautik makichik aents tsumaina iman ainaji. Ii pegkeg takaji taji dushakam jáanch tsuwata iman ainawai. Ashí ii aidautik duka kagaka kakekaujai betek ainaji. Tuja iina magkagtutaijiya nunú dasejai betek tukugmi ajapjamainawai.
¡Amina segapauk, tuja amina nii wait anenjugti tusa kakanmamukesh makichkish atsawai! Nuadui amek iina pegkegchaujin uumka idaikagtusume.
Apuh, ii nunin ainajinish, ametme iina apajimek. Ii aidautik duwejai betek ainaji, untsu amek aents duwen namuka najannujai betekaitme. ¡Iik ashí ame najankamu ainaji!
Tuke Pujuuwah, imanikmek kajekaipa, tuja iina magkagtutai aidaush pachikaipa. ¡Kame, iik amina aentsjum ainaji!
Yaakat ame etegkamu aina duka itajak wajas bashiak ainawai. Jerusalégnak iina shiwaaji aidau tsaikam pegkegchau wajas awai.
Amina jem pegkegmanum iina apachji aidau amina emematjamajaku aina nunak jiiyai apea ashí tsaikajui. ¡Ii ima senchi wakesa diin ayag duka tsaikam pegkegchau wajas awai!
Tuke Pujuuwah, imatikau aina nuna iikmakti tusamek amek ¿yaijatkashtatmek? Atsa ¿ayatkek idaisattam? Nuniakum aan senchi waitkastinme tusamek ¿idaikagtustatam?
Aents intimkiu aidau wijai shiwagmagainak, dita wakegamun pegkegchaun taka yujau aina nunú segatainakui yaigtasan tuke dakabiajai.
Nunú aents aidauk mina igkuntuawag tuke inastuinawai. Dita aidauk apajuímtai dakumka najanamun emematuinak, kuntinu maawag ikam yujasag, kaya pataja najanamunum nuwi patainiag apé yujau aajabi. Nuigtushkam ladrillo najanamunum kugkuin incienson apé yujau ainawai.
Nunú aents aidauk ukumatainum pekamá yujayanume, nuninak waanum uumak batsamas tsawampa batsamianume. Nunú aents aidauk Apajuí dakitamun kuchi nejen yuyanume, nuigtush dakumkamu emematku kuntin maamu aidau painkamun yumiji ollanmak tsumain aajabi.
Apajuí chichaak: “Antuktajum nijah, wi yamajam nayaimpin, nugka yamagmajai najanattajai. Tuja yama nagkamchak nayaim nugkajai aajakua nunak kajimatkiagtinai. Makichkish nunak tuke adeagchagtinai.
Wi nuna yamagman najanatin asamtai, ajumaish tuké shiig aneastin atajum. Wi yamajam Jerusalégkan shiig pegkejan najanattajai; dutikamtai nuwi aents aidauk shiig aneasag batsamsagtinai.
Tuja wishakam Jerusalégkan diisan shiig aneastatjai; nuniakun mina aentsug aina nuwishkam shiig aneastatjai. Jerusalégnumak jaku buutbaush atsutnai.
Nunú nugkanmak uchi akiina jaka megkaguk atsutnai, tuja múunchishkam tsawanjin shiig ejetsuk jauk atsutnai. Tuja makichik aentskesh cien mijan ajamu jauk múuntuch achatnai, datsauch atinai. Tuja cien mijanan ejetsu duka suwimak asamtai nuniktinai.
Aents aidauk nunú yaaktanum jegamag batsamas, trigon, uvan ajakmakag nuna nejen juukag yuwagtinai.
Dita jegamkamunmak tikich akiinag batsamsachagtinai, tuja dita ajakmamujinash atankiajag yujuachagtinai. Mina aentsug aidauk numijai betek kuashat tsawan iwaku pujusagtinai; Wi etejamu aina duka dita takasbaujinian jukiag shiig batsamsagtinai.
Dita aidauk Apajuí pegkegnum yumigjamu asag wainak takainakug waittsachagtinai, tuja dita uchiji aidaushkam tsawan jegatsaigkik jakachagtinai. Nunú uchi aidau wegantu aidaushkam ditajai betek pegkegnum yumigjamu agtinai.
Eke dita untsujuinatsaig, wiyá ditanak aiktinaitjai; tuja eke chichakag ashimainatsaig, wiyá ditanak antugkatnaitjai.
Lobo uwig tsakatjai jimagtuk yuwawagtinai. Leónkak bueyejai betek chijichin yutinai. Untsu dapi nugka yukukuntun yutinai. Tuke Pujuu chichaak: ‘Jerusalégnumak tikichin pegkegchau awagbauk makichkish atsutnai’ ”, tiuwai.
Tuke Pujuu chichaak: “Nayaimpik mina ekemsa inamtaijui. Untsu nugka nunuwai wi najamsa eketbau. Atumek wi ayamsatnuk mina jegajuk jegamjutmaitsugme, tuja nunú jegamainchakam nugka etegkamuk atsawai.
Waji ayá nunak wiki ashí najankauwaitjai; dutika ai nunisag juwajui. Witjai Apajuínuk. Wi nunak dutikauwaitjai. Wika aents wakanin pimpiki pujusa mina chichamjun eme anenta nuna diyakjai”, tiuwai.
Profeta Jeremías Hilquíasa uchiji sacerdote wegantu, Benjamígka nugken yaakat Anatot pujujakua nuna, Tuke Pujuu chicham etsegtugkata tusa ausauwai.
Tuke Pujuu Jeremíasan ausauwa nunak, Amónka uchiji Josías Judá apuji wajas trece mijan inamai, chichaman ujakui.
Tuja nuigtushkam Josíasa uchiji Joaquim Judá wegantu aidaun apuji aajakua duishkam Apajuík Jeremíasnak ausauwai. Tuja Josíasa uchiji tikich Sedequías Judá apuji wajasa inabaujin nantu Julion achiak, once mijanan ejeyuwa nunak, Apajuík Jeremíasjaig kuashta chichasui. Nunú tsawantin Jerusalégkan jetekag depetuk, Israel aents aidaun achijag yajuakajui.
Tuke Pujuu mina chichagtak:
“Wi aminak eke akiintsuminig, mina chichamjun ashí nugkanum etsegtugkati tusan etegkauwaitjame”, tujutmayi.
Tusa tujutkui wi ayaakun: “Chah, apu Tuke Pujuuwah, wika tsakataitag nuniau asan jintiaja chichatnak dekatsjai”, tibaijai.
Tusa tai nii chichagtak: “Tsakataitjai tusamek tiipa. Wi amina tuwi awemattagme nuwi amek wetatme, nunikam wi titatjam nunú etsegkattame.
Makichkish ishamkagtukaipa wi aminak kuitamkattagme, wi nunak dekas umiktinjun tajai”, tujutmayi.
Nuna tusa Tuke Pujuu wenujun achigtuk chichagtak:
“Antukta nijah, aminak yamai nagkamas aents nugka muunnumia aidaush, nuna apuji aidaush antugtamkagtinun, tuja tsaiktinun, ijinatnun, tsaikbau ataktu yaaktamkatnun ajakmatnum senchimtikajame”, tujutmayi.
Nuna tusa chichagtak: “¿Jusha wajimpaya?” tujutmayi. Tujutkui wi ayaakun: “Anka almendro kanawegai”, tibaijai. Tusa tai Tuke Pujuu aijak:
“Dekas tame, wika mina chichameg uminkati tusan antaku pujuttajai”, tujutmayi.
Nuna tujuti ataktu chichagtak: “¿Jusha wajimpaya?” tujutkui wi ayaakun: “Ichinak ekenkamu kuwaak nujinmanini yantak ukagattak eketui”, tibaijai.
Tusa tai Tuke Pujuu chichagtak: “Nujinmaya juwaki tsumujiya aatus aents batsata nunak suwimkan susattajai.
Dutikakun aents nugka muunnumia nujinum batsata nunak ashí untsuktatjai. Dutika ai nuna apuji aidau kaunawag Jerusalégnum waitaiya nuwi kaunawag, yaakat peejamua nuna tenteawag batsamtusag, Judá wegantu aidaun jeteka depetuk achija yajuakagtatui.
Nuni suwimkan susattajai, aents aidau mina umigtutsuk wainka apajuímtain tikich aents aidau emematin aina nuna dakumak najanawag, nuna emematuinak kugkuin incienson apenau asagmatai.
Untsu amek umintsata; nunika weme wi amina titatjam nunú ashí etsegkata. ¡Wainka ishamkagtukaipa! Ishamkagtakminig shiwagjai igkuniak sapijin kujaiti titatjame.
Wi aminak yaakat peejamu utumainchawa iman, jiju hierro ajiamu kupinchauwa iman, tuja yaakat broncejai peejamu tsaika utumainchawa iman awajsajame. Judá wegantu aina nuna nugkenig, tuja dita apuji aina nujaishkam, sacerdote aina nujai nagkamas ashí aents aina nuna chichagkati tusan senchimtikajame.
Jetepakagtatui, tujash depetamkachagtinai, wagki wi amina kuitamkatasan, amejai pujau asamtai. Witjai Tuke Pujuu ashí senchigtinnuk, junak dekas uminkatnun tajai”, tiuwai.
Tuke Pujuu mina chichagtak:
“Jerusalén wetá, nunikam ashí aents aidau senchi untsumka chichagkum aatus Tuke Pujuu tawai tita: “ ‘Ame tsakat asam ima minak umigtin ayum nuna aneakjai. Tuja yama nuwatkamu aishin aneemaina imatikam anentiume, nuniau asam uwejush ajakmamash tsapamainchaunum juki emaish pataetugsam miniyume.
Israel aents aidauk midau agtin etegkamu ayi, ditak ajak ajakmamu yama nagkamchak shiig pegkejan nejegama iman aajabi. Tuja ditan waitkainakuig, wi nunak suwimkan su ayajai. Nunak dekas dutikamujun’, tajai”, tiuwai.
¡Israel aents aidauwah, Apajuí chichame antuktajum!
Tuke Pujuu chichagtamak: “Atumi apachjum aajaku aina dusha ¿waji utugchatan waitjukajaya minash tupanjujush ainawa? Dakumka najanamu pegkegchaun emematu yujau asag, ditashkam nuninuk wajasajui.
Nunidau asag, dita apachji aidau Egipto nugkanum batsatun jiija yajuakan, uwejush yumi atsau, muja yumpunjau aidau, ishamain aents aidaush pujumainchau, makichkish nagkaemamainchau ishamain wegajunum wi kuitamsan emauwaitag nunak aneetsuk pachitkachajui.
Wi atumnak juju nugka pegkeja juwi ajakmawag yuwatnume tusan ikaunmawaitjime. Tujash atum kaunajum mina nugkag pegkeg ayá nunú emesjauwaitjume. Nuadui mina nugkag pegkeg ayá duka tsumain awajsaugme.
Sacerdote aidaush mina pachittsag inimsachu ainawai; tuja mina chichamjun jintinkagtin aidaush makichkish waitkachaju ainawai, apu aidaush pegkegchaun takamjuttsau ainawai, tuja mina profetag aidaushkam Baalan etsegtuinak, mina chichamjunak etsegkachu ainawai. Nunidau asag dakumka najanamu aidaun wainak emematujaku ainawai.
Nuadui atumnak, atumi uchijum aidaun, tijajum aidaujaí suwimkan jukitnume tusan umigkattajime. Nunak wi Tuke Pujuun dekas umiktinjun tajai.
“Etsa akaetaiya nuni nayantsa ajuntaijin yaakat ayá nuwi wetajum, nuniakjum Quedar nugkanum aents awematajum. Dutikajum inimsatajum
tikich aents dakumka najanamun emematin aina dusha, atum wajukeajum ankampash nuna idayinak, tikichin nemaju yujau aina. Nunú aents aidauk wainka apajuímtai dakumka najanamun pegkegchaun emematin ainayatkush, yapa yapajiakuag wechau ainawai. Tujash mina aentsug aina duka dakumka najanamu aidaun yujajak, dekas wi Tuke Pujuu senchigtinaitag nunak idaitusaje.
Nugka múunta duka nuna antuk puyatuk ishamak senchi kujawai. Witjai Tuke Pujuunuk. Nunak dekas tajai” tiuwai.
“Mina aentsug aidauk jimajan tudaun takamsaje: Yumi pukuni pujutan sukagtina duka witjai, nuniaig mina kajimatjukiag idaitusaje. Nuninak yumi aimtain chigkaejaun tikichin umikaje.”
“Israel aents aidauk wainka inaku waitkataig ainatsui, Israel aents aidauk inaku waitkatai atinuk akiinachajui. Tujash ¿wagka imatika waitkamash ainawa?
¿Wagka imatikash leónjai betek jetenakush senchish untsumainawa? Dita nugkega duka yaaktaji aidau apegkam pegkegchau wajas bashiak awai. Nuwi pujauk makichkish atsawai.
Menfisnumia suntag aidau, Tafnesnumia aidaujai buukmin tsaigtamjaje.
Nunak wi Tuke Pujuu atumi Apajuíjum asan, kuitamka itamaitkujum mina kajimatjukiu asajum dutikam asaugme.
Tuja yamaish atumesh ¿waji wakegakjumea egiptunmaya suntag aidau asirianmaya aidaujai atujatkatajum tusa ditajai chicham umikmi tusagmesh tajume?
Atumek intimkiu, pegkegchau takamin ainajum duwi dekas nunin ainagme tama ajume. Nuadui mina umigtichagtaish, waji utugchatak miniawa nunú wainkajum dekaskeapi titajum. Witjai apu Tuke Pujuu ashí senchigtinnuk, nunak dekas tajai.
Yaunchuk nagkamsajum wijai shiwagmagajum, mina umigtut dakitakjum: ‘Apajuí umigtak dakitaji’, tiuwaitjume. Tau asajum, mina umigtutsuk dakumka najanamu aidau nain aidaunum emematkujum, numi kampuja aidau wakentin nuwa akika dutiktaijai betek wajasjum, pegkegchau takama yujayugme.
Wi atumnak uva numiji dekas shiig pegkeg etejamu juki ajamaina iman amainun waji ajataitkuish ajauwaitjime. Tujash ¿wagka imanikjumesh pegkegchaush wajasugme? ¡Imaniku asagmin wainkatag takunush waintsujime!
Ibau pegkegchau ainayatkugmesh ¿wajukeakjumea iik pegkegchauk takatsji, tuja dakumka najanamu aina dushakam emamatuinatsji tajume? Nijah, nugka Ben-hinom aajakua nuwi wakeen pujusjumesh wajukin ayugme nunú adeagtajum, nunikjum dekaskeapi titajum. Atumek camello numpajak emetnag pujuschamin wajama nujai betek ainagme.
Atumek burro numpajak aishmag entsamjutkati tusa egak, dase dasentai mejea, mejea, mejea wajak tupikaki ikam akumkuig, makichkish emetmaitsu nujai betek wajagme. Imaniau asamtai, aishmag egakug yupichuch igkuinai.
¡Israel aents aidauwah, sapatjinchau tupika yujasjum dawem ichiajaigpa, kitakai jinawaigpa! tusa tamash, atum chichaakjum: Atsa, duka makichkish nunikchattawai, iik tikich aents aidau dakumkamun emematin aina nunú emematmi tusa wakegau asa, ditajai shimaji tusajum shimutjume.
Atumek kasa kasamkatatus wekagu wainkam datsaamama numamtuk, atumi apujum aidaujai, sacerdote aidaujai, profeta aidaujai ashí datsagtatjume.
Atumek numi chichagkujum: ‘Ametme iina apajimek’, tajume. Tuja kaya chichagkujum: ‘Ametme iina dukujig’, tajume. Tujash atumek minak diigtsuk tuntupmatjagme. Nuniayatkujum ishamainnum jegakjumek: ‘¡Ayamkagtukta!’ tusajum segatjume.
Tuja atum aidautijum atumek dakumka najanamu apajuíma yujaujum dusha ¿wajukawaje? Atumi apajuímtai aidauk yaakat kuashta iman ainawai. Nunú aidau kaunawag atum ishamain igkuagminish ayamjutpaktinme.
¡Atumek minak tuke intimjutin ainagme! Nunin asajum minak wainkagmek pegkegchauk chichagtumaitsugme. Witjai Tuke Pujuunuk, nunak dekas tajai.
Atumi uchijum aidauk suwimak suwakuish wainka dutikmainai, wagki imanik suwimka juinakush makichkish unuimainatsui. Atumek león kajeaujai betek mina profetag aidau ijinawaitjume.
Tuja atum yamai uchi aidautigmeshkam Tuke Pujuu chichame antuktajum. Wika uwejush nimpain asamtai, waittayama dutikankesh waitkachuitjime, tuja waa suwenum pujusa waittayama dutikankesh waitkachuitjime. Dutika waitkashtayaitkugmesh ¿wagka iik agkan batsatji, nuniau asa ataktuk aminak emematchattagme tusagmesh tujutjume?
Nuwa aishinatnuk jáanch aishinku nugkutainak patakumtai aidaujaig makichkish kajimatbaitsui. Tujash mina aentsug aidauk yaunchuk minak kajimatjukiaje.
¡Amek pakijintai aina nuanuig shiig yachaitme! Iman asamin nuwa akika dutiktai aina duka aminiyan unuimainawai.
Amina jáanchjum aidauk aents pegkegchaun takachu aina nuna numpen, ujudauch aidau numpejai maatug numpak wajasui. Makichkish takamsachu aig, tsagkugtsuk tuke aneasam mainaitme.
Nuninaitkum datsantainkas chichaakum: ‘Wika Apajuí kajegtukti tusanuk pegkegchaunak takamtsujai’, tame. Ayu kame takamtsujai tusa imatu asamin, nuna dekajuatasan apu chichama inagdau aina nuwi ematjame.
¿Wagka tujash atuniktinjum egaakmesh imanikmesh waugtame? Auk Asiria nugkanmaya aidau idaitamsa antsag Egipto nugkanmayashkam idaitamsattawai.
Mina kumpag ainawai tame nunak wi dakitjan idaisajai. Nuadui amek egiptunmaya aidaujai atunikan maaniatjai tukamam depetamkagmatai, datsaaja wake besekam wakitkittame. ¡Amina kumpajum ainakush makichkish yaimpakchagtatui! tujamui Tuke Pujuu”, tiuwai Jeremías.
Apajuí niina aentsji aidaun chichajak: “Jintanum wajasjum diistajum, yaunchuk jinta pegkeg aajakua dusha tuki ayi tusajum inimsatajum. Jinta pegkeja nunú ainkujum ayamat igkugtatjume”, tujamui. Tujash dita chichainak: “Atsa, iik nii tawa nunú umigtak dakitaji”, tuinawai.
Jinta niimin aidau utugchat atai, etsegkatnun Apajuí ishiaku asa, Israel aents aidaun chichajak: “Dita chicham atai etsejainakui antuktajum” tiuwai. Tusa tamashkam dita chichainak: “Iik nunú antutak dakitaji”, tuinawai.
Tusa tiagtai Apajuí chichaak: “Mina aentsug aidaunash itugkagtajak nunú tikich nugkanmaya aidautigmesh dekatajum.
Ashí nugkanmaya aidautigmesh antuktajum: Mina aentsug aidau dita wakegamun takastag tuidau asag, wi chicham umiktajum timawa nuna dakitug umitsuk idaisaju asagmatai, wi ditanak suwimkan susagtatjai.
¿Wagka Sabá nugkanmaya kugkuin incienso jukigmesh itagtuaugme? ¿Wagka tikich nugka atushtanmaya kugkuin jukigmesh itagtuaugme? Atum anentag itaamu aidau, tuja mina emematjaku kuntin maa nuna neje ashí apeajum duka minak shiig awajtatsui.”
Nuna tusa Tuke Pujuu chichaak: “Wi shiwag aidaun ishitkattajime, dutika ai jetepakag, uchijum aidaun, atum pujamunum nuna yantamen ijunag pujuidaunak atumi kumpaji aidaujai ashí ijinatnume, tusan”, tiuwai.
Tuke Pujuu chichaak: “Aents atushat nujinum batsamin senchigtin aidau uminainawai maaniawagtatus.
Suntag aidauk puyag aidaun akentai aidaujai yajuakag umintsaje; ditak magkagtin wait anenkagtuchu ainawai. Dita untsubaujig nayants uutbaujai betekai caballonum ekemiag mininawai Jerusalégkan jetekagtatus”, tiuwai.
Nuna aents aidau antukag chichainak: “Nunú chicham dekawaja sapigmainaku kakaumainchau dekapeaji, nuniaku nuwa tsawanji jegajim uchin najaimak waitama imaniaji.
Nuadui makichkitigmekesh ajanmak wegpajum, tuja jinta ainjagmesh yujasaigpajum, ¡shiwag aidau puyaja yajuakag mininawai! ¡Ashí yantamnumak sapigmainawai!
Mina aentsug aidauwah, jáanch wake besemag pujaku nugkutai nugkugjum yuku tadaetugtajum, nunikjum makichik uchi pujau jakamtai, wake besemag dekapeaku buutmaina imanikjum buuttajum; wagki iina ijipawagtinuk dukap atsuk kautjamkagtatui”, tibaijai.
Tuja Tuke Pujuu mina chichagtak: “Wi aminak mina aentsug aina nuna pujutish wajukuk ainawa nuna diigsati tusan apusabiagme”, tujutmayi.
Tujutkui wi ayaakun: “Ditak intimkiu, tsanumkagtin, chichama antuchu, pegkeja iman wantinaidau, tujash chichamesh pegkegchau antumtikmainchau bronce, hierro katsugma iman ainawai.
Jiju jinum jiyamak kuwija pegkegchaujin utsanak pegkeg weawai, tujash aents pegkegchau aina nuna iwagmainuk atsawai. Nunú iwajatag takuish, wainka tsawan megkaemainai.
Nunin asagmatai ame idaisau asamin: ‘Plata pegkegchau asagmatai utsagbau’ tuu adaikagtinai.”
Tuke Pujuu Jeremíasan chichajak:
“Jega Apajuí emematku ijuntainum wetá, nunikam nuwi wajasam juju chicham etsegkum: ‘Judá wegantu aidautijum Apajuí ememattag tusajum juju jeganum utsanin aidautijum, Tuke Pujuu Israel aents aidaun Apajuíji ashí senchigtina nuna chichamega nunú antuktajum: “ ‘Atumi pujutjum, pegkegchau takataijum aidaujai iwagmamjatajum, nunikagmin kuashat tsawan juju nugka juwi iwaku batsamsatnume titatjime.
Waita jintinkagtin aidau chichagtamainak: ¡Jega Apajuí emematku ijuntaig jujuwai, tusa ujapainakuish, duka antugkaigpa!
Atumi pujutjum iwajatajum, nuniakjum tikich aidaujaish, pegkegnum yainiktajum, tuja aents tikich nugkanmaya aidau, bitaik aidau, waje aidau, shiig akikchatnaitkujum inaku waitkajum nunú idaisatajum. Nuniakjum aents takamsachu aig, maajum dushakam idaisajum, nuigtush wainka apajuímtai aidau emematkujum, atumek pegkegchau wegajum nunú ashí idaisagminig, juju nugka juna atumi apachjum aidaun susauwaitag nuwi kuashat tsawan iwaku batsamsatnume titatjime.
“ ‘¡Tujash atumek wait chicham, atumnash pegkegnumkesh yaimpakchatna nunú ima dekas antugjume!
Atumek kasamjume, magkagtagme, tikichi nuwejai tsanijinjume, nuninaitkujum tsanumkujum Apajuí anagmagme, tuja wainka apajuímtai aidau Baal tikich aina nujai yaunchkesh wainchau ainayatkujum emematkujum kugkuin incienso apé yujagme.
Nunin ainayatkujum juju jega mina emematjaku ijuntaya juwi kaunajum, juju jega juwi pujakuits, uwemtak jumainaitai tajume. Nuadui agá jiinkigmek pegkegchau tsumain wi dakitamu aina nunú takagme.
Atumek mina emematjaku ijuntai jegamkamua duka kasa batsamtai emaugme, wika nunak ashí wainkajai. Witjai Tuke Pujuunuk, nunak dekas tajai.
“ ‘Israel aents aidauwah, yama nagkamchak mina emematjaku waitai pegkejam aakmakbau Silónum aajakua nuwi wetajum, nunikjum diistajum wisha nunú jeganash atumi tudaujinish itugkauwaitja nunú.
Wika atumi pujutjumin pachisan atumnak kuashta chichagkauwaitjime, tujash mina umigtutak dakitjauwaitjume. Nuniau asajum wi tabau antuka umitsuk pegkegchau takata nunú ainjauwaitjume. Witjai Tuke Pujuunuk, nunak dekas tajai.
“ ‘Nuadui, juju mina emematjaku ijuntai jegamkamua nuna wi atumin, tuja atumi apachjum aajaku aina nunashkam susauwaitag, nuwi atum kajinmamsajum anentaimjum nunak, wi amasu akunush wi yaunchuk nunú aak Silónum aun tsaikuitag dutiksanuk tsaiktatjai.
Dutikakun yaunchuk atumi yatsum Efraín wegantu aidaun jiijan utsagkuitag dutiksanuk atumnashkam utsagtatjime’ tujamui Apajuí”, tiuwai Jeremías.
Apajuí chichagtak: “Jeremíasah, yamai nagkamsamek juju aents aina nunú pachismek segatipa, tuja dita anentaimtusmesh buutipa, tuja yaigta tusa segatkumesh waitkagsaipa, tujutkuminish antugkashtatjame.
“Judá wegantu aidau nugken tuja Jerusalégnum jinta aina nuwi pegkegchaun takaina duka ¿amek waintsumek?
Tujash dekas minak dushiktuinatsui, ditak pempeentumakiag datsantan dushikmamainak aan yujawai. ¡Witjai apu Tuke Pujuunuk, nunak dekas tajai!
Nuadui wi kajekbaujui juju nugka junak aents aidaun, kuntin aidaun, numi aidaun, ajak aidaun, ashí ijinattajai. ¡Wi kajekbaujua duka jiijai betek kakajus kajinchauwai! Nunak dekas uminkatnun tajai.”
Tuke Pujuu ashí senchigtin, Israel aents aidaun Apajuíji niina aentsji aidaun chichajak: “Atum wakegakjumek mina eme anenjusjum anentag sujustin aina duka, kuntin maa nuna neje ashí apeatin aidaujai yajuakjum ijuma pujutajum, dutikajum nuna neje yuwajum tagkaijum kantaushmaktajum.
Untsu atumi apachjum aidau Egipto nugkanum batsatun jiijuitag nunak wika mina eme anenjusjum anentag sujustajum, nuniakjum kuntin maajum nuna neje ashí apeatajum tusanuk ditanak inagchauwaitjai.
Wika ditanak mina umigtuktinme, nuninakui wi ditá Apajuíji atajai, untsu dita mina aentsug atinme tiuwaitjai. Tuja nuigtushkam chicham umiktinun wi susajuitag nuna umiktinme nuninak shiig batsamsatnume tiuwaitjai.
Tujash minak umigtukchajui, nuigtush puyatjusagkesh dekaskeap tawa tujutchajui. Nunidau asag, anentainkachu najaneawag dita wakegamun takajaku ainawai. Nunidau asag mina idaituinak nuni senchi pegkegchau wajasajui.
Atumi apachjum aidau Egipto nugkanum batsatu jiinjau aina duwi nagkamsan wika yamaikish atumnak profeta mina chichamjun etsejin aidaunak makichkish mijattsuk tuke ishitnaitjime.
Imatikamaitkujum atumek minak umigtatsjume. Nuadui mina chichamjuk puyatjusjumkesh diitsuk, atumi apachjum aidaun nagkaesau pegkegchau ainagme.
“Jeremíasah, antugtamkashtin ainaigkish, tuja aipakchagtin ainaigkish, juju chicham senchi untsumkam ashí etsegkata.
¡Jerusalégnumia aidauwah, intashim esajam aina duka tsupigjum utsagtajum! ¡Dutikajum muja uwegshunum shiyakjum, nuwi yujasjum wake besemag pujaku kantamtai kantamatajum, wagki atumnak Apajuí kajegtamak idaitamsau asamtai!
Apajuí chichaak: “Judá wegantu aina duka wi dakitamu aidaun, dakumka najanamu pegkegchau tsumain aina nuna mina jegag pegkegma nuwi awayawag mina jegajun pegkegchau etugtiaje.
Tuja nuigtushkam, wi dutikata tichamaitak makichkish anentaimtushtaijun, dita uchiji aidaun nawanji aidaujai maawag, apeenak dita apajuímtaijin emematiagtinun Ben-hinom nugka ségaju awa nuwi altar Tófet tutain najanawaje.
Tujash nunú Tófet, Ben-hinom tutai aina nuna daajig dukek achagtinai. Nuna daaji yapajinkatnuk tsawan jegattawai. Nunikmatai: ‘Nugka ségaju aents aidau kajeetai’, adaikagtinai. Witjai Tuke Pujuu, nunak dekas tajai. Tuja aents jinawajunak tikich nugka ukumamain atsau asamtai, Tófet tutaya nuwig batsakiagtinai.
Dutikamun, nuna ayamjumainuk atsau asamtai chuwag aidau, kuntin aidau yuwa amukagtinai.
Tuja Judá wegantu aidaun yaaktaji aidaunum jiistamku kantabau, shiig aneamu, nuwenbaunum shiig aneaku kantabau aajabia nunak ashí emegkagtatjai. Dutikamtai Judá aents aidau nugkega duka bashiak itajak wajas asattawai.”
“Nunikmatai muja aidaunum yujasjum “atumi tagkujum aidaun yutaiji chijichi aidauk ashí apekbau asamtai, wake besemag dekapeakjum buuttajum. Tuja imatika apekbau asamtai, nuni nagkaematnak dakitainawai; tuja atumi tagkujum aidau shinaukesh makichkish antuenatsui, chigki aidaush, kuntin ikamia aidaush ashí pisag megkaejaje.
“Judá wegantun yaaktaji aidaunak wi ashí tsaiktatjai, dutika ai aents atsau bashiak agkan wajas asatnai. Jerusalégnashkam tsaiktatjai, dutika ai ayatak kaya tuwasua weaku atatui. Nunú nugkanmak ikamia yawá aina duke batsamsatnai, tujamui Tuke Pujuu”, tiuwai Jeremías.
Nuigtu Jeremías chichaak: “Juju nugkanum yaakat ayá dusha ¿wagka imatikaish tsaikbauwaita? Juju nugka juni waya nagkaebauk makichkish atsawai. “¡Uwegshuchuashit tumain wajas awai! ¿Yaita nuna shiig dekamainush? Profeta Apajuí awemamu asa, ¿nuna pachis iina ujapamainush awash?” tiuwai.
Tutai Tuke Pujuu ayaak: “Ehe, auk chicham umiktinun wi ditan susauwaitag nuna intimkiag umitsuk idaisaju asag aikam asaje.
Nuna umitsuk dita apaji emematujakagbaun nuna, ditashkam dita anentai wakegamun Baal aidaun emematiaju ainawai.
Nuadui wi Tuke Pujuun, Israel aents aidaun Apajuíji, ashí senchigtinun juna tajai: Wi ditanak yutai yapaun ayujawagtatjai, tuja umutai jatai egketuamun aajagtatjai.
Tuja yaunchkesh dita apajigkesh wainajakchamunum tikich nugkanum dapampaakan utsagtatjai. Dutika ai, shiwag aidau puyaja juki yujagsag ashí amuktinme titatjai”, tiuwai.
Tuke Pujuu ashí senchigtina nunú chichaak: “¡Juju shiig antugtuktajum! Aents jakamtai buutin atinme tusa etegjamu nuwa aina nunú untsuka ikaunmatajum.
¡Duka dekas buuttan yacha aina nunú wamak kaunawag atumin egampagtinme! ¡Imatuinak dita jiinig negaikijinak bete wajastinme!
Nunik Siógnum nagkamas buutuinak: ‘¡Jauchah, wagkaik imatika tsayamash asaji! Iina jee aidaunak ashí tsaigtamkaje, tikich nugkanum shimaku ukukiagmi’, wajaidau antuenawai.
Iina jee aidaunum jata wainjamae, tuja apu pujusa inamtainish wayae, nuniku asa, uchi piipich jintá wasugkamak yujaun, datsauch aidau plazanum yujaunashkam ijinui.
Dutikamu asa aents jinau aidauk, ajak juwaam kakegak batsamama numamtuk, tuja tsuwat ukaja ukukmawa numamtuk wajas awai. Witjai Tuke Pujuunuk, nunak dekas tajai.
“Tuja aents yacha duka niina yachajinigkik eme anenmamigka, tuja aents senchigtina dushakam, niina senchijinigkik eme anenmamigka, tuja wiakchashkam niina wiakchajinig eme anenmamigka.
Dekas eme anenmamsatatus wakegakug, wi Tuke Pujuu ashí senchigtinaitag nuna shiig dekaa umigtak eme anenmamainai. Wika nugkag anenkajai takajai, nuadui anenka nunú tsanumtsuk shiig takamua nujai shiig awajtawai.”
Yumi yututsuk kuashat tsawan au asamtai, Tuke Pujuu Jeremíasan chichajak:
“Judá wegantu aidauk wake besemag dekapenak buutuinawai, dita yaaktaji aidaunmash waji sujutaiji aidauk atsujuinawai. Ashí aents aidauk nugká batsatui, tuja Jerusalégnumak senchi buutuinawai.
Wiakuch aidauk dita inake aidaun yumi egaktajum tusa ishimainawai, tusa tima yumi aimtainum shiyakag egainawai, tujash yumik atsawai. Nunitai yumi shikitainak wainak takus yuja yujakua waketuinak, puyatkiag datsantin buuken dukumakag waketuinawai.
Tagkugtin aidauk yumi yutachu asamtai, nugka buku wajasmatai, senchi puyatuinak buuken dukuinawai.
Nugka buku wajasu asa chijichi jinaamtai, japa aidauk yumainji atsujam, uchiji yama petsakbaunak ukukiag yaja shimuinawai.
Ikamia burro unuinakchamu aidauk chijichi yumain atsutai, nain uwegshunum ijunas nujantai jinuinak, ikamia yawajai betek dase dasentai mejea mejea mejea wajainawai, imaaninak jaka iyainawai”, tiuwai.
Jeremías Apajuín segaak: “Tuke Pujuuwah, iik dekas ame umigtsuk amina emtimin shiig kuashat pegkegchau takamsaji. ¡Tujash wait aneasam ame tuke pujuuwaitam nunú anentaimsam yaijatkata!
¡Ametme Israel aents aidau uwemtiknumek, ametme tsawan utugchat akuish ayamkagtukam uwemtikagtinmek! Imanaitkumesh, ¿wagka aents tikich nugkanmaya ijaak tau asa, ayatak diijatus kanag tsawak wegama numamtukesh awajkagtame?
Israel aents aidau Apajuíjiyah, ashí aents aidauk dekainawai amina aentsjum ainag nunak, tuja amek jutijai pujame. ¡Kajimatkimek idaikagtusaipa! Aents kakakchau maanitan yachachu ayamkagtumainchauwa nunin wajasume”, tiuwai.
Tuke Pujuu aents aidaun chichajak: “Atumek wainka apajuímtai aidau ememattasajum ima senchi wakegagme, nuniau asajum wainka yujagme, anka minak shiig awajtatsui, nuadui wi atumnak suwimkan amastatjime”, tujamui.
Nuna tusa Tuke Pujuu mina chichagtak: “Jeremíasah, anú aents aina nuna yaigti tusam segatkumek waitkagsaipa.
Yujumak ijagma pujusam segatkuminish, wika antugkashtatjame; kuntin aidau, trigo, cebada aidau kuashat anentag sujakjuminish, wika jujukchattajime. Wika atumnak maaniamunum, nujantai, jatai ijinattajime”, tujutmayi Apajuí.
Tujutkui wi ayaakun: “Tujash apu Tuke Pujuuwah, tikich profeta aidau aents aidaun chichajuinak, maaniamuk atsuttawai, tuja nujanchakam tepeashtatui tusa, amina au nii shiig utugchat atsaunum batsamsatnume tusa yaimpaktatui tuinawai”, tibaijai.
Tusa tai Tuke Pujuu aijak: “Nunú profeta aidau mina daajun pachis tuina nunak waitjuinak tuinawai. Wika ditanak, atum wejum chicham etsegkatajum tusanuk makichkish inatsjai. Nuigtush wika ditanak aujuinatsjai. Nunak ditak anentaimas waitjuinak tuinawai.
Nunú profeta aidau wi akatja awemachmaitak mina pachitus, auk maaniamuk atsuttawai, tuja nujanchakam juju nugkanmak tepeashtatui tuu yuja duka nujantai, puyajai jinawagtatui.
Tuja tikich aents aidaun dita ujaina dushakam nunisag nuwe aidau, nawanji aidau, uchiji aidau aatus ashí nujantai, puyajai jinawagtatui. Nunik jinawagmatai, dita iyashi aidauk Jerusalén jinta ayá nuwi tepetag waigtatui, wagki ditan ukumainuk atsau asamtai. Nuni akikmakagtatui dita pegkegchau takamsamujinak.
“Nuniktin asamtai juju aatsam aents aidau ujakta: “ ‘¡Mina aentsug aidau utugchat ishamainun igkugkaju asamtai, nuna anentaimtusan tsawaish, kashish mijamtsuk tuke buut pujuttajai! Dita utugchatjiya duka tsupimakbaujai betek najamawai.
Jiinkin ajanum wekaman, aents aidau puyajai kajegkam batsatun wainjai, tuja yaaktanum waikmanchakam, nujantai jinuidaun wainjai. Imanitaish profetakesh, sacerdotekesh, wagkag imaniawa nunak puyatjutsuk wainak tikich nugkanum yujawai’, tujutmayi.”
Jeremías Apajuín ayaak: “Apuh, ¿Judá wegantu aidauk tuke idaikumek idaisaum? ¿Yaakat Jerusalégkak yawetjamek idaisaum? ¿Wagka waji jataitkuish ampimakuish, tsagaumainchaush ekagtiume? Pegkejap batsamsattaji tibaiji, tujash pegkegchau iyanjamamtai, kuashat waituinaji.
Tuke Pujuuwah, iina pegkegchaujiya duka dekagmamji, tuja iina apachji pegkegchaun takasu aina dushakam dekaji. Iik dekas ame pegkegchau takagku tunamagji.
¡Amek betek uminaitam iman asam, antugkagtuskek idaikagtusaipa, tuja amina pujutaijum jega pegkegma nunú tsaikaipa! Duka dutiktsuk ame jutijai chicham umikuitam nunú adeagta nunikam betek umikta.
Tuke Pujuu, iina Apajuíjiyah, dakumkamu apajuímtai aina duka yuminak makichkish yutumtikmaitsui, ametme yumi nayaimpinmaya yutumtiknumek, ametme ashí najankaumek. ¡Nuadui ima aminig kajintsa anentaimji!” tiuwai.
Tuke Pujuu chichagtak: “Juju aents aina nunú wait anenjata tusa Moisés, Samueljai segatainakuish, wika juju aents aina nunak wait anenmaitsujai. Jiinag shiyaktinme tujamui tusam ujakta, dutikam jiinag shiyaktinme.
Tuja tuwi shiyaktatji tusa inimpainakuig ame ayaakum: “ ‘Nii jatai jakati tibauk nunisag jakati; tuja nii maaniamunum jakatnuk nunisag maaniamunum jakati; untsu nujantai jakatnuk dushakam nunisag nujantai jakati; tuja achija yajuakam yujas waittsatnuk nunisag waittsatnume’.
“Wi ditanak ipak usumta imajin suwimkan ishitkattajai. Tuja duka juju ainawai: Maaniamunum jinawagtinai, nunikmatai yawá aidau esainiag japisa yujagtatui, chuwag amukagtinai, dutikawagmatai kuntin kajen aidau, shiig amutan amukagtinai.
Nunak Ezequíasa uchiji Manasésa pegkegchaujin dutikattajai. Wika nunú Judá apuji wajas pujusa Jerusalégnum wajina dutikauwaita nunak kajimattsujai. Nuna antukag nugka múun aidaun apuji aidau senchi ishamkagtatui. Nunak dekas nuniktinun tajai.
“¿Jerusalégkah, aminash yaki wait anenjamjainta? ¿Yaki amina anempakush buutti? ¿Yaki aminash jamamtuchu pujusti tusash puyatjutpakti?
Atumek mina idaitusjum pegkegchau takagtusugme. Nuniakjuminish wait anentau asan tsawanta ewae ewaekawan yawegjai, nuniku asan yamaik ijinattajime.
Jerusalégkah, aminí aents batsata nunak chijichin dase umpui utsauwama numamtuk yaakta ukumtikin utsagtatjai. Mina aentsug aidauk mina umigtukchaju asag uchigtuchu juwakaje. Wi ditanak mina umigtukchaju asagmatai ijinawagjai.
Dutika ai nayantsa kamatkaji kuashta nuna nagkagas nuwa aidauk shiig kuashat wajemeakagtinai. ¡Etsash etsantaig nuwa aidaunak dita uchiji datsa aidaujai ijinattajai! Makichkish nuniktatuapi tachamunum pachiachbau ishamainun ajunjagtatjai.
Nuwa kuashat uchigtin aidauk wampainag iyajag nunisag jagtinai. Nunikag datsan dushikiam agtinai, Tuja etsa pegkeg etsantug au suwe wajastinai. Makichik aentskesh iwaku pujaunak tikich aents aidau maatnume tusan idaisattajai. Nunak dekas nuniktinun tajai”, tiuwai Tuke Pujuu.
“¡Chah, dukuwa wika senchi anentaimkun waitiajai! ¡Wika akiinmainchaunas akiinawamiagtai! Wika makichik aentsnakesh pegkegchauk awagmachuitjai, tujash minak ashí pegkegchaun chichagtuinawai, dutijuinak shiwagmatuinakui ditajai maaniajai.
Wi ame inatjamun umikchau ataik, tuja dita pachisnush amijai chichaschau ataik, dita tujutuina duka betek uminkati. ¡Tujash mina shiwag aidau waituinakui, nuna yaigti tusan wi amina segajam duka amek dekame!
Tuke Pujuu aents aidaun chichajak: Suntag asirianmaya, babilonianmaya aina nuna depetmainuk atsawai.
Israel aents aidautigmek ashí tunamakugme, nuniku asagmin atumi tagkujum aidau, wajijum aidau, tuja atumi nugkemin ayá nunashkam atumi shiwajumin ashí susattajai.
Wika shiig senchi kajekjai, nuniku asan, jiijai betek apeattajime. Atumi shiwaajum aidau achipag tikich nugka atumi wainchataijin yajupakag, dita inainak waitkastinme tusan idaisattajime”, tiuwai Tuke Pujuu.
Jeremías Tuke Pujuun aujak: “Tuke Pujuuwah, amek ashí dekame, wika amina takaju asan maatag tama ajai, minash kajimatjutsuk yainkata. ¡Tuke Pujuuwah, mina mantuatag tuina duka ayatak dii pujugtsuk eke mina mantuinatsaig, suwimak susam ijinata!
Tuke Pujuu ashí senchigtinuh, ame mina aujtuyum nunak wika puyatjusan antuyajai. ¡Wika aminuitag duwi amina chichamjumin antakun shiig aneyajai!
Wika aents pegkegchau takatnak yujajin aina nujai ijunja wekaetanak idaisajai. Aminu etiuwaitam duwi nagkamsan wika wiki pujajai, tuja pegkegchau takat ame kajejam nunak wishakam kajejajai.
¿Wagka tujash imaniknush waitush pujaja? ¿Wagka wi imanikan waitiag dusha megkaemainchauwaita? Niimpap yainkattawa timajai, tujash idaitusume, amek yumi pukuni jiinu kuyua buku wegama numamtin wajasume”, tiabiajai.
Tusa ti ai Tuke Pujuu aijak: “Nunú anin wainka tuu wekaetsuk, awake anentaimjam minai minakminig, mina chichamjun etsegtujin ati tusan yaigtatjame. Dutika ai ame mina profetag atatme. Amek ditaig waketmaitsume, auk dita aminí minimain ainawai.
Juju aents aina nuna emtinig wi aminak yaakat broncejai peejamua iman awajsattajame. Amina shiwaajum aidau jetepainakush depetamkachagtatui, wi aminak ayamjukan uwemtijattagme. Witjai Tuke Pujuunuk, nunak dekas dutikatin asan tajai.
Aents pegkegchau aidau mantamatag tuinakuish, wi ayamjukan uwemtikjattagme; tuja magkagtin aidau mantamatag tuinakuish, wi uwemtikjattagme”, tiuwai.
Tuke Pujuu chichagtak:
“Jeremíasah, duwe namuka najanin puja nuna jeen wetá. Nunikamin nuwi chichaman ujaktagme”, tujutmayi.
Tusa tujutmatai nuna jeen webaijai. Nunika jegakman nunú aents shikika umutain tornonum najanak pujaun wainkabiajai.
Nuwi Tuke Pujuu mina chichagtak:
“Atumek mina uwejui pujagme, nuadui wika atumnak juju aents duwen namuka najanak itujeawa nujai betek awagmamainaitjime. “Witjai Tuke Pujuunuk, nunak dekas tajai.
Wi wakegaknuk, nugka múun aidaunash, tuja apu aidaunash, shiig wamak tsaikan utsajai.
Untsu nunú aents aidau pegkegchau takatan idayinak mina umigtuinakuig, suwimkan susatasan umigkau akunush suwimkanak sumaitsujai.
Tuja tikich tsawantai, aents nugka muunnumia aina nunú takainak emkatnume, nuninak senchigtin wajastinme tusanush dutikajai.
Untsu nunú aents aidau pegkegchaun takainak mina umigtuinachkuig, wi dita wajiji aidaun susatag tibaugnash suchauwaitjai”, tujutmayi Apajuí.
Tuja duwi pujus Tuke Pujuu chichagtak: “Judá aents aina nunú Jerusalégnum batsamin aidaujai, wi taja nunú ujakta: ‘Atumin suwimka amastasan chichaman umiajai. Tuja suwimak dakitakjumek, pegkegchau takat idaikujum pujutjum iwajatajum’ tujamui Apajuí tita tujutmayi.
Tusa tamin dita chichagtamainak: ‘¡Wainka tsawan megkaekum tuu wekaetsuk wetá, iik ii wakegamu takainaku batsamsatasa wakegaji!’ tujamiagtatui.
“Tusa tujamainakui wi ditan chichagkun: “Tikich aents pegkegchaun takau aina duka tikima atumjai betekak atsawai. ¡Tuja atum Israel aents aidautigmek tikima shiig pegkegchau takagme!
Muja Líbano titiji aidaunum bicha nujamag ayá duka makichkish megkaechauwai. Tuja entsa bichatin muja aidaunum ayá dushakam kuyuag megkaechauwai.
Tujash mina aentsug aidauk minak kajimatjukiaje, nuninak dakumka najanamu apajuímtai aidaun emematuinak kugkuin incienson apé yujawai. Dita yujatai jinta aya nuna imagkag wainak jintachunum yujawai.
Nunidau asagmatai, dita shiwaaji aidau wa wamak waitkamu asag yaaktaji tsaigkam, dita nugkeg bashiak awai. Ashí aents nuni nagkaemaidauk nuna diisag puyatkag buuken pegag nagkagainawai.
Israel aents aidaunak dase etsa minitainmaya dasentak utsaumaina numamtuk wi utsagtatjai; tuja dita shiwaaji aidaun ishamkag pisagtinme titatjai. Suwimak jukitnuji tsawan jegamtaig, ditanak ausachagtatjai, ayatak atsu ayampatuan idaisagtatjai”, tiuwai.
Aents aidau chichainak: “Sacerdote aidau, aents yacha aidau, profeta aidau Apajuí chichamen iina jintinjamainuk tuke aitnai. Nuadui nii tawa duka makichkish antugkachmi, dutikaku Jeremíasak chicham umigka tsanumjuja maa ajapami”, tuidau.
¡Tuke Pujuuwah, wait aneasam antugtukta! ¡Mina shiwag aidau chichaina nunú antukta!
¡Wi egkema jakatnujun waa muuntan tautjiaje! ¡Wika ditanak pegkegnum yayamaitak, dita mina aan iiktuina duka pegkegchauwai! Wi ditan wait anentakun juwi taan, suwimak susaipa tusan amina segajam nunú adeagta.
Tuja pachiachbau kasa aidau ishitkata, ¡nuna ishamainak pampaidau antuekati! Wagki ditak wi egkema jakatnun waa muuntan tai umigtukaje. Tuja wi weamunmashkam iyatnun umigtuinawai.
Tujash Tuke Pujuuwah, mina mantuawagtatus chichaman umigtuina duka amek shiig dekame. ¡Dita pegkegchauji aina duka tsagkujaipa! ¡Tuja kajimatkimesh idaisaipa! ¡Ame kajekbaugmin suwimak susata, shiwag aidau depetuk ijinatnume tusam idaisata!
Tuke Pujuu mina chichagtak: “Yumi shikitai makichik duwe najanamu sumakta. Dutikam aents aidaun apuji múun aina nuwiya ujumak, sacerdote múun chichin aidaujai untsukam ijumjata.
Dutikam dita uyuntamsagmatai, Ben-hinoman pakajin wetá. Nunikam yaakta waitiji ichinak duwejai najanamu tutaya nujai niniaku wajasam, wi amina akatjattajam nunú etsegkata.
Nuwi wajanta chichaakum: ‘Judá apuji aidauwah, Jerusalégnumia aidautigmejai, Tuke Pujuu ashí senchigtin, Israel aents aidaun Apajuíjiya nuna chichame antuktajum. Apajuí chichaak juna aatus tawai: “ ‘Juju nugka juwi waitut ishamainun awemattajai, dutika ai nuna antuidauk senchi ishamak kujainiagtinai.
Wagki Israel aents aidauk mina kajimatjukiag, juju nugka junak Apajuí etegkachua nunin awajsag, ditash wainchataijin, tuja dita apachji aajaku aina dukesh wainajakchamun, Judá wegantu aidaun apuji aidaukesh wainchatai wainka apajuímtai aidaun emematuinak nuwi kugkuin incienson apé yujawai. Nunidau asag juju nugkanak aents takamsachu aina nuna numpeg awajsaje.
Tuja nuigtushkam, wi dutikatajum tichamaitak, nuigtush makichkish anentaimtachbaujun, Baalan emematuinak dita uchijin maawag patasa apeatnun altaran najadau ainawai.
Nuadui juju nugka daaji Tófet tutaiya nunú yapagtuatin tsawan jegattawai. Dutikamu asa Ben-hinoman pakaji tutaigkesh achattawai. Juju nugka daajig: “Aents ijinamu” tutai atinai. Witjai Tuke Pujuunuk, nunak dekas uminkatnun tajai.
Judá wegantu aidau Jerusalégnumia aidaujai chichaman umina nunak pachimjukan emegkatkattajai. Dutikan shiwag aidau maaniamunum ijinatnume tusan idaisagtatjai. Dutika ai nuwi jinawag tepetag waigkun chuwag aidau, kuntin kajen aidaujai amuktinme titatjai.
“ ‘Tuja Jerusalégnak ashí tsaikan ishamain awajsattajai. Dutika ai bashiak asattawai. Tuja aents nuni nagkaemaidauk nunú imatika yaakat tsaikbaun diisag ishamiagtinai. Nuninakush dushikiagtinai.
Shiwag ishamain aidau ditan ijinawagtatus yaaktan tenteawagtinai. Dutikawagmatai jiintsuk batsamas yumain atsutai, nujantai jinuinak dita uchiji aidaun, nawanji aidaujai yuwatnume, dutikainak pempeentunikiag yudaitinme tusan idaisattajai, tawai Apajuí’, titatme.
“Nunú tusa inagnakam, aents aidau amina uyuntamainak yuja nunú wainainamunum yumi shikitai duwe najanamu takakbaujum ajiaja tsaiktatme, dutika tsaikam
chichagkum: Apajuí ashí senchigtina nunú chichaak: ‘Juju aents aina nunak yumi shikitai tsainka nunú iwagmaitsu numamtuk ataktush nantamainchaun tsaiktatjai. Dutikamtai aents aidauk nuna iyashi aidaunak tikich ukumamain atsau asamtai Tófetnum ukusagtinai.
Tuja Jerusalégkak tsaikam Tófetjai betek wajastatui. Witjai Tuke Pujuunuk, duka dekaskenum uminkattawai.
Nuadui, Jerusalégnumia jega aina nuwig, tuja Judá wegantu aidaun apuji aidau pujusa inamtaiji aina nuwishkam minak makichkish emematjishtinme titatjai, wagki ashí yaya aidaun emematuinak nunú jega aina nuna tuntupen kugkuin incienson apeenak, tikich apajuímtai aidaun anentag suwinak vinon ukaidau asag senchi tunamaidau asagmatai. Nuadui duka ashí Tófetjai betek juwaktatui’ tawai Apajuí”, tiuwai Jeremías.
Nuna tusa inagnak, Tuke Pujuu mina chichameg etsegkata tima, Tófetnum weuwa nuwiya wakitkiuwai. Nunik jega Apajuí emematku ijuntai jegamkamunum nuna waitijin jegantatak wajanta ashí aents aidaun chichajak:
“Tuke Pujuu ashí senchigtin, Israel aents aidaun Apajuíjiya nunú chichaak: ‘Juju aents aina duka yaaktajijai nagkamas nuni senchi intimkiag mina umigtutnak dakitjaje. Nuadui dita suwimak jukitnun pachisan timag nunak imatiksanuk suwimkan susagtatjai’ tawai Apajuí”, tiuwai Jeremías.
Imer aajakua nuna uchiji Pashur sacerdote Apajuí emematku ijuntai jegamkamun apuji aajakua nunú Jeremías utugchat nagkaemagtinun pachis chichagkagtaun antukui.
Nunik: “Jeremías achikjum asutiatajum, dutikajum aents achika chimpitai Apajuí emematku ijuntai jegamkamua nuwi jegantatak, Benjamígka waitiji tutaya nuwi ayaumas awa nuni egkeatajum”, tusa inamjauwai.
Tusa inamjayatak kashinia duwi kashikmas Jeremías jiiktajum tusa tiuwai. Tusa timatai jiikiajui, dutikam Jeremías niina chichajak: “Amina daagminak Tuke Pujuu yapagtugmattawai. Dutijamamtai Pashur idaikum Magor-misabid namkattame.
Wagki Tuke Pujuu chichaak: ‘Aminak senchi sapigmitkaktatjame, dutikakun amina kumpajum aidaunashkam sapigmitkaktatjai. Nuadui amesh wainminig shiwag aidau amina kumpajum aidaunak ijinawagtatui. Tuja ashí Judá wegantu aidaunak Babilonian apuji depetuk achija niina nugkeen yajuakti, tuja dutikachkush kuchiiyai kajegti tusan niina idaitustatjai.
Tuja nuigtushkam ashí dita wajiji aidaunak apu takatai waji akik pegkeg aidaujaí nagkamsan shiwajan ashí susattajai. Dutika ai nuna ashí yajuakag Babilonia nugkanum ejegawagtinai.
Tuja Pashura aminak amina pataim aidaujaí achipajag Babilonia nugkanum yajupakagtinai. Dutijamawagmatai nuwi pujusam jakattame, nunikamin amina kumpajum aidau Apajuí pachisam wainka tsanu ayum nujai ijumag ukupasagtinai’ tusa Apajuí tawai”, tiuwai Jeremías.
Jeremías chichaak: “Tuke Pujuuwah, amek minak pegkeg chichagtukam untsugkabiume, tusa tujutkumin ayu tusan aikmaijame. ¡Amek mina nagkaetasu senchigtinaitme, iman asam wagagtukmayume! “Minak aents aidauk tuké dushiktuinawai.
Wi tuwi chichaja nuniaknuk: ‘¡Suwimak juki waittsatin tsawan jegawai! ¡Shiwag ijipatin tsawan jegawai!’ tusan tuké nuna tajai. Nuadui amina chichamjumin etseju asan kashi kashinig dushikiam pujajai.
Tuja wi anentaimsa chichaakun: ‘Dekas yamai nagkamsanuk Apajuínak kajimatkitjai, tuja niina daajin pachisnush etsegkashtatjai’, tajai. ¡Tujash amina chichamem mina anentaijui jiijai betek nimpak mina ukunchjunash sukuawai! Dekas yamaik chichakchatjai tajai, tujash amina chichamjumnak etsegtsuk idaimainchau dekapeajai.
“Aents aidau tuke aneas dushiktus chichainak: ‘¡Ashí yantamnum sapigmainaji!’ tuinawai. Tikichnashkam chichainak: ‘¡Kaunatajum tsanumjuja utugchat apujtusmi!’ tuidaunash antajai. Mina shiig kumpauchig aidaush itusag pegkegchaun takasa tusa utugchatan egatjuinawai. Nuninak: ‘Tsanusa dekapsami, dutikkama ajuaik depetka emegkaktatji’, tujutuinawai.
“Tujash Tuke Pujuuwah, amek maanitan yacha depetmainchauwaitme, ame wijaig tuké pujame; nuadui mina aintuina duka minak depetukchagtatui. Ame depetkamu asa datsagkag, ame dutikamua nunak makichkish kajimatkishtinun tuke augmatu yujatin atinme.
“Tuke Pujuu ashí senchigtinuh, amek aentsu anentaimtajig shiig wainme, nuadui ii anentaibaujish, tuja ii dutikatasa anentaimtamush ashí dekame. Ame wajuk suwimak susattame nuna wainkatasan wakegajai, wagki wika midauwa nunak amina idaitusjame.
¡Tuke Pujuu kantamjuatajum! ¡Tuke Pujuu ememattajum, wagki aents pegkegchau aidau ujudauch aidaun waitkagtaish, nii ayamjuk agkanmitkawai!
“¡Tsawan wi akiinamua duka shiig pegkegchau atin ati! ¡Mina dukug uchigmatjukua nunú tsawanta duka pegkegnum chichagtai achati!
Wi akiinamtai: ¡Aishmag akiinae! tusa mina apajun ujaka shiig anemtiksauwa duka shiig pegkegchau atin ati.
Utusag nunú aentsuk yaakat Tuke Pujuu tsaikam, tuke megkaena numamtuk megkaeka tusan wakegajai. ¡Nuniak imaanjaujai betek kashikmas untsumiagtai, tuja etsa tutupit aish, maaniamunmas imatuinawa tumainun antak sapigma wekaya tajai!
Imanikan waitu pujutnaitkunush ¿wagkanuk akiinawabiajah? Aika datsanmain maa ajapeam atinaitkunus dekas jakau akiinachamiagtai. ¡Akiintsuk jakauwaitkunuk wi ukumasbaujuk mina dukuju wake amainai!” tiuwai.
Tuke Pujuu chichaak: “¡Chah, aents uwija kuitamin, mina uwijun pachitsuk ipisig ishima nunak wait anentajai!”
Tuke Pujuu, Israel aents aidaun Apajuíjiya nunú, niina aentsji aidaun apuji aina nuna chichajak: “Atum aidautijum mina uwig aidau dapampaakugme, dutikajum shiig kuitamtsuk ipisjaugme. Dutikau asagmin wi atumnak suwimkan amastatjime, wagki atumi pegkegchaujin achijag tikich nugkanum yajuakaju asagmatai. Witjai Tuke Pujuunuk, nunak dekas tajai.
Tujash wi dutika yajuaktinme tibau asag dutikau ainakuish, mina uwig aidaunak wiki ataktu awakjan dita nugken ikaunmattajai, dutika ai nuwiyan chijichin yuwinak yujakag kuashat wajasagti tusan.
“Dutika ikaunman, ditan kuitamkagtinun tikich aidaun adaitugtatjai, dutika ai ishamkagtutsuk batsamsagtinai. Witjai Tuke Pujuunuk, nunak dekas tajai”, tiuwai.
Tuke Pujuu chichaak: “Mina aentsug aidaunmak aents shiig takau, yacha nunú apu atatui. Duka David wegantunmaya atinai. Nunú dekaskenmak shiig takastinai.
Nii inamjatna dui, mina aentsug Judá wegantu aidauk ayamjumaktinai, tuja Israel aents aidaushkam agkan shiig batsamsagtinai. Nunidau asag, Apajuí daajinak: ‘Tuke Pujuuwai iina depetmitkagbauk’ tuu adaikagtinai.
“Tuke Pujuu chichaak: ‘Israel aents aidau Egipto nugkanum batsatun Tuke Pujuu jiijua nuna daajin tajai’ tusa tutaiya nunú yapajinatnuk tsawan jegattawai.
Nunikmatai nuna idayinak: ‘Israel wegantu aidau Babilonia nugkanum, tuja tikich nugka aidaunum, utsagkam batsatun Tuke Pujuu jiija yajuak ikaunmauwa nuna daajin tajai’ tiagtinai. Apajuí yajuaka ikaunmam dita nugken batsamsagtinai”, tiuwai.
Jeremías chichaak: “Profeta aidaun anentaimtusan shiig senchi anentaimkun waitiajai, imaniai mina iyashjuk ashí sunatui. Tuja Tuke Pujuu niina chichame pegkegma duwi profeta aidaun pachis ujatkau asamtai, nuwi senchi anentaimkun, aents vinon nampeka wajukmaina numamtuk winchainjan iyaumain dekapeajai.
Juju nugkanmak, ayatak aents pegkegchaun takau aidau, pegkegchaun takastatus tupikatin aidau, apu adaikam nuna anagma tikichi waitkau aidau aatus batsatui. Nunin asagmatai juju nugkanak Apajuí pegkegchaunum yumigjauwai. Dutikamu asamtai chijichi kagaka megkaejamtai, juju nugka juka uwejush wajas asae.”
Tuke Pujuu chichaak: “Profetayaske, sacerdoteyaske pegkegchaun takainawai, núnidau asag mina emematjaku ijuntai jegamkamua nuwi pegkegchaun takaidaun wainkamjai.
Nuadui dita jintig suwe atakuinja iyaumain atinai. Shitaki ajuatnume tusan wi inamjattajai. Suwimak jukitnuji tsawan jegamtai, wi ditanak suwimkan susagtatjai. Witjai Tuke Pujuunuk, nunak dekas tajai.
“Samarianum shiig pegkegchaun wainkamjai. Wi dakitamua nuna profeta aidau Baalan pachis etsejuinawai, dutikainak mina aentsug aidau ima minak umigtumainun datupainawai.
Tuja profeta Jerusalégnumia aina duka dekas nuna nagkaesau shiig pegkegchau ainawai. Nuadui ditak dekas Apajuí chichamen etsegtsuk dita anentaimsa jiikbaujin waitan etsejuinawai. Nuna aents pegkegchau aidau antuinak ichichmamainawai. Nunú aidauk, makichkish pujutjin yapajiatag tusagkesh anentaimainatsui. Ayatak pegkegchaunak takainawai. Nuadui ditak dekas aents sodomanmaya, gomorranmayajai aajaku aina nuna nagkaesau ainawai.
Nuadui wi apu Tuke Pujuu ashí senchigtinun profeta Jerusalégnumia aina dusha wajukawagtigki nuna yamai etsegjai: Ditanak yutai yapaun ayujawagtatjai. Tuja umutainashkam jatain egketuan aajagtatjai, nunak dita pegkegchauji aidau ashí Israel aents aidau nugken yujaku asamtai, dutikawagtatjai”, tawai Apajuí.
Tuja atum Israel aents aidautigmin pachipas Tuke Pujuu ashí senchigtina nunú chichagtamak: “Israel aents aidautigmek anú profeta aidau tujamaina duka makichkish antugkaigpa. Dita etsejuina nunak waitjak tuu yujawai, wi mina chichameg etsegtugkata tichamaitak, ditak nagkabiag tuu yujawai.
Nunidau asag mina chichamjun dakitin aidaun chichajuinak: ‘Tuke Pujuu tujamui, utugchatak atsugtamiagtatui’, tuinawai. Tuja aents dita wakegamunak takaina nuna chichajuinak: ‘Makichik suwimkakesh jukishtatjume’, tuinawai.”
¿Yaita nigki waya Tuke Pujuujai chichasush? ¿Yaita nuna wainkaush, tuja nuniashkush chichamen antugkaush? ¿Yaita nuna antuk puyatjus umiktajai tusa anentaimush?
Tuke Pujuu kajekbaujiya duka dase ishamainun dasentama iman asa, aents pegkegchau aidaunak ijinattawai.
Tuke Pujuu kajekbaujiya duka makichkish mijamtsuk ashí wajina dutikatjai tawa nuna umika nagkankattawai. Makichik tsawantai dekatnaitjume, wagkag dusha imaniktinaita.
Nunú profeta aina nunak wika makichkish awematsjai, mina chichameg etsegtugkatajum tusanuk, ditanak augtanakesh augtsujai, dutikamaitak jiinki yujasag mina daajun pachisag etsejuinawai.
Dekas mina chichamjun antuk uminakug, mina aentsug aidaunak mina chichamjun ujakag pegkegchau takatnak idaimitkamain ainawai.
Tuke Pujuu chichaak: “Atushat akuish, tuja tikijuch akuish wika nuwi pujajai.
Nuadui minak makichkish uumjutmainchau ainawai. Nayaimpinmash, nugkanmash wika pujajai, wi nunak Tuke Pujuun dekaskenum tajai.
“Anú profeta aidau waitjuinak mina pachitus Apajuíjai kajanum chichaji tuidaun antukjai.
Wainak waitjuinak ditak anentaimas dita wakegamun chichá yuja nunash ¿wajutik idaisagti?
Kajanmayan augmatuinak mina aentsug aidaun tsanuinawai, dutikam yaunchuk dita apachji aidau Baalan emematuinak mina kajimatjuki idaitusu aina numamtuk ditashkam kajimatki idaisatnume tusa.
Makichik profetakesh kajamkagtujag, kajanmayan tajai titi. ¡Untsu mina chichamjun antuk etsejuk, shiig betek etsegkati! Trigon dukega duka nejejaig betekchauwai.
Mina chichamjuk jiijai betek, nuigtu martillowai kaya awati tsaitiama imanai. Witjai Tuke Pujuunuk, nunak dekas tajai.
“Nuadui wika au profeta aidau dita ditak pempeentunikiag, witjai dekas Apajuí chichamen etsejunuk tusa tuu yuja nuna antakun kajeajai. Witjai Tuke Pujuunuk, nunak dekas tajai.
Au profeta aidau ditak anentaimas jiikiag tsanumak mina chichamjua numamtuk etsejuina nuna antakun kajeajai.
Au profeta aidau kajanmayan waitan etsejuinak, mina aentsug aidaun anentain yapagtuawag pegkegchau takamtikaina duwi kajeajai. Wika ditanak makichkish mina chichameg etsegtugkatajum tusanuk ishimtsujai. Nuadui ditak mina aentsug aidaunak pegkegnumkesh yaimainchau ainawai. Witjai Tuke Pujuunuk, nunak dekas tajai”, tiuwai.
Josíasan uchiji Joaquim Judá wegantu aidaun apuji wajas inabaun nagkamai, Tuke Pujuu Jeremíasan Jerusalén pujaun chichajak:
“Mina emematjaku ijuntai jegamkamua nuna waitijin jegantatak agkaju ayatak shugku ajigbauwa nuwi wajasta. Nuwi wajasam, aents Judá wegantu aidau mina emematjitatus minidau wi amina akatjamjam nunú ashí ujakta.
Nuna antukag pegkegchau takatan idayinak pujutjin yapajinakuig, suwimkan susatjai tiu akunush dutikashtatjai.
Tuja jujuwai ame dita ujaktinuk: ‘Mina antugtutsuk, wi ditan jintintuawaitag nunash umitsuk,
wi mina profetag aidaun ishiakbau yujasag pata pataka ujamash nunashkam antugkachaju asagmatai,
juju mina emematjaku ijuntai Jerusalén awa nunak yaunchuk Silónum aak mina emematjaku waitai aakmakbaun tsaikuitag dutiksanuk tsaiktatjai, dutika ai juju yaakta duka ashí aents tikich nugkanmaya aidau dushiktai atatui’ tawai Apajuí”, tiuwai Jeremías.
Nuna aatus Jeremías tabaun sacerdote aidau, profeta aidau, ashí aents aidaujai antukajui.
Tuja Tuke Pujuu tita tibaun ashí tusa inagnakmatai, sacerdote aidau, profeta aidau, ashí aents aidaujai ijuntujag Jeremíasan achikajui. Dutikawag chichajuinak: “¡Amek yamaik mantamnattame!
¿Wajukeakmea amesh Tuke Pujuu daajinish, juju Apajuín jega duka, yaunchuk Silónum Apajuíjai chichatai aakmakbau wajukauwa nuniktatui tusamesh, nuigtush yaaktashkam tsaikam aents jinaamtai agkan wajastatui tusamesh tame?” tuidau. Nuna tusag ashí aents aidau nuwi batsatuk ijuntug tenteawag achikajui.
Nuna Judá wegantu aidaun apuji aidau antukag apu inamtain batsatu Apajuí emematku ijuntai jegamkamunum shiyakajui. Nunik jegawag nunú jega waitiji yamajam aajakua nuwi jegantag ekemsajui.
Nuwi pekajun sacerdote aidau, profeta aidaujai ditan chichajuinak: “Juju aentsua duka mantamnamainai, wagki atumesh antagmin: ‘Juju jega duka yaaktajaí tsainkattawai’ tuu wekagu asa”, tuidau.
Tusa imatiagtai, Jeremías apu aidaun ashí tikich aents aidaujai ijunun chichajak: “Apajuí emematku ijuntai jegamkamun, yaakat Jerusalégjai pachisan wi tabau antukujum nunak wiki nagkamnukek tatsujai, nunak dekas Tuke Pujuu tita tujutbaun tajai.
Suwimak dakitakjumek pujutjum iwajatajum, nunikjum Tuke Pujuu atumin Apajuíjiya nunú umigkatajum. Nuniagminig nii suwimkan amastatjime tujabi nunak amaschattawai.
Tuja wika juwi atumjai pujajai, atum itugtuktatajume, nunú atum wakegamu umiktajum.
Tujash atum mina mantakjumek, utugchatak atumdau atatui, wagki aents utugchatji atsaig mau asajum. Wika wiki nagkamnukek tatsujai, dekas Tuke Pujuu etsegkata tujutbaun etsegjai”, tiuwai.
Tusa timatai apu aidau, ashí aents aidaujai sacerdote aidaun profeta aidaujai chichajuinak: “Juju aents pegkegchau takamsamujig atsujui, niig Tuke Pujuu iina Apajuíjiya nunú tibaun etsejui, nuadui niig makichkish mantamnamaitsui”, tuidau.
Tusa tiagtai, apu múun aidau ujumak wajakiag nuwi aents ijunag batsatun chichajuinak:
“Ezequías Judá apuji wajas inamjauwa nunú tsawantin profeta Miqueas Morésetnumia aajakua nunú, Tuke Pujuu akatjam ashí aents Judá wegantu aidaun juna aatus chichajak: “Tuke Pujuu ashí senchigtina nunú chichaak: ‘Jerusalégnak tsaikagtinai; dutikam ayatak kaya tuwasua weaku atinai. Tuja nainnum Apajuí emematku ijuntai jegamkamua nunak dupa tsapaka akijuatnai. Jerusalégkak dutika tsaikbau asa jega atsau, ayatak ajak ajakmatai wajastatui’, tiuwai.
“Nuna aatus Miqueas tutaish, apu Ezequíasak Judá wegantu aidaujai ijunjag niinak maachajui. Nuadui apu Ezequíasak ashí aents aidaujai Tuke Pujuun ishamaidau asag, tsagkugkagtugta tusag segajui. Nuadui Tuke Pujuu ditan suwimkan susatag tiuwaitak tsagkujug idaisauwai. ¿Dita nuniku ainaimpash, ii Jeremías maaku utugchat igkugtag?” tiajui.
Tuja Semaías yaakat Quiriat-jearimnumia aajakua nuna uchiji profeta Urías Jeremíasjai betek Tuke Pujuu daajin Jerusalégkan nugka múunta nujai pegkegchaun chichagkauwai.
Tusa timatai, apu Joaquim niina atuwe aidaujai nuna antukag mantamnati tiuwai. Tujash nuna Urías dekaa ishamak Egipto nugkanum tupikakiuwai.
Nunikmatai apu Joaquim Acboran uchiji Elnatán aajakua nuna uchijin tikich aents aidaujai Urías egaktajum tusa ishiakui.
Dutikam yujajus Egipto nugkanum pujaun juki itawajui. Dutikawag apu Joaquiman ejetuawajui. Dutikawagmatai: “Maatajum, dutikajum aents jakau egkea ajaptai nugka taimua nuwi egkeatajum”, tusa inamjauwai.
Tuja Zafagka uchiji Ahicam Jeremíasan wait anentau asa, aents aidau maawainum tusa ayamjukui.
Tuke Pujuu chichaak: “Israel aents aidau achija yajuakbau Babilonia nugkanum batsata nunú ataktu waketug kaunawagmataig, wi ashí Israel aents aidaun Apajuíji atatjai, untsu dita mina aentsug agtinai”, tawai.
Tuke Pujuu chichaak: “Israel aents aidau uwegshunum yujayanum nunak wi wait anenjan yaigkuitjai. Tuja maaniamunum jinachu aina nunashkam wi ayamtiksauwaitjai.
Yaunchkek wika ditanak atushat wantintukuitjai. Nunika chichagkun: Wika atumnak tuke aneen asan, yamaikish tuke wait anentakun kuitamjime.
Israel aents aidauwah, ataktu inantaittajime. Dutika ai ataktu pandereta awatkujum shiig aneasjum nantsemtinaitjume.
Samaria mujajin ataktu uva ajakmakjum nunú nejekmatai, shiig aneasjum yuwatnaitjume.
Tuja suntag jinta kuitamin aidau Efraígka mujajinia untsumainak: ‘¡Kaunatajum, nunikagmin Jerusalén shiyaka Tuke Pujuu iina Apajuíji emematiagmi!’ tiagtina nunú tsawan jegatnai”, tawai.
Tuke Pujuu chichaak: “Israel aents aidau pachisjum, shiig aneasjum kantamatajum, atum ainagme tikich nugka múun aina nuna nagkaesau eme anentsa diitai aidautijum. Nuadui senchi kantamkujum: ‘¡Tuke Pujuu niina aentsji aidau ujumak iwaku juwaku aina nuna ayamjuk uwemtikjati!’ titajum.
Babilonia nugkanum batsatjum nunak awakjattajime, tuja tikich nugkanum batsatutigminashkam atumi nugkemin awakjattajime. Wainmachu aidaush, shutuu aidaush, nuwa ejamtin aidaush, yama uchigmaku aidaush waketjagtinai. Nuninak shiig kuashat waketjagtinai.
Awake anentaimag buutkiag waketiagtinai, nunik mininakui wi yajuakan, jinta pegkeg paka tukumka iyaumainchau wega nuni emagtinaitjai. Witjai Israel aents aidaun apajinuk. Tuja Efraígkai mina uchig iwaiya duka.
Ashí aents aidautijum Tuke Pujuu chichame antuktajum, nunikjum nayantsa pakajin atushat yujasjum niina chichame etsegkatajum. Israel aents aidaunak Apajuí dapampaak emegkajui. Tujash nigki ataktu ikaunmattawai, dutika uwija kuitamin uwigjin kuitamama imatikas kuitamkattawai.
Tuke Pujuu Israel aents aidaunak tikich nugka muunnumia achija yajuakbaun ayamjuk agkanmitkatnai.
Dutika Apajuí yaigbau asag, Israel aents aidauk Jerusalén kaunawag shiig aneenak kantamiagtinai. Untsu Tuke Pujuu ditan yayaak: Trigo, vino, aceite, uwig aidau, baka aidau susamun nuna maawag shiig aneas yuwawagtinai. Tuja ditak ajak ajakbau yumi ukattai asa, pegkegchiama iman agtinai. Ditak atakesh depeteamak achagtinai.
Tuja nuwa muntsujut aidau, aishmag datsa aidau, múuntuch aidau aatus shiig aneasag nantsebiagtinai. Wi dita anentainak ichichtugtinaitjai, dutikakun wake besemag batsatunak yapagtuan dakujamun susagtinaitjai. Tuja dita najaimainak waituina nuna nagkaesau shiig anemtiksagtinaitjai.
Sacerdote aidaushkam dekas yutai shiig pegkeg aidaun yuwawagtinai, tuja mina aentsug aidaushkam, wi ditan susagtinaitag nunak dita atsumamun nagkaesau jukiagtinai, nuninak shiig anediagtinai. Witjai Tuke Pujuunuk, nunak dekas tajai.”
Nuigtu Tuke Pujuu chichaak: “Ramá nugkanum senchi buutbau antuenawai, nunak Raquel niina uchiji jinamunum buutak imatui, tuja anentai ichichtugta tamash dakitawai”, tawai.
Tujash Tuke Pujuu niina chichajak: “Raquelah, buutu pujutsuk idaisata, nunikam negaikijum jaipjata, wainkan uchigtuchu juwakchatjash tiipa, amina uchijum aidauk shiwaja nugken batsatu waketug kaunattawai. Nunikmatai wake besemag pujam duka shiig aneastatme. Witjai Tuke Pujuunuk, nunak dekas tajai.
Uchigtuchuap wajasja tusam anentaimkum waitiame, tujash amina uchijum aidauk atakea duwi waketug kaunatnai. Witjai Tuke Pujuunuk nunak dekas tajai.
Mina aentsug Efraín wegantu aidau kajeka buutuinak: ‘Israel aents aidau Apajuíjiyah, ¡Ametme Tuke Pujuu, ii aidauti Apajuíjimek! Iik toro kakajus unuinamaitsu iman ayaji, tujash ame unuinakbau asa, ame tabau umiaji. ¡Ametme jutii Apajuíjimek, nuadui ataktu awagkim yaijatkata!
Ii aidautik ame umigtsuk wainka yujasji, tujash awake anentaimja ii pegkegchau takamsamu anentaimtusa, pempeentumaki iina bakui iju yujaji. Yaunchuk datsa asa pegkegchau takamsamu anentaimtusa datsaamaji’, tuidau.”
Tujash Tuke Pujuu ditan chichajak: “Efraín aents aina duka mina uchig ainawai, nuadui wika dita aidaun ima senchi aneajai. Suwimka susanush pachitskek idaitsujai. ¡Ashí mina anentaigjai aneajai! ¡Ditanak shiig anentuinajai! Witjai Tuke Pujuunuk, nunak dekas tajai.
Israel aents aidauwah, atum weajum nunú jinta shiig diisa wetajum, kajimatkugmesh ataktu yupichu wainkamnujum. Atumi wekaetaijum aajakua nunú shiig diistajum. Nunikjum, ¡wakitkijum atumi yaaktajin kaunatajum!
Makichik nuwauch emetnag pujuchujai betek wainka yujajum dusha ¿wajutiya idaisattagme? Witjai Tuke Pujuu, Israel aents aidau Apajuíjinuk, juju nugka juwi pegkejan Apajuí umike. Nunak nuwa aishin aneak ataktu wakitkittawai”, tawai.
Tuke Pujuu, Israel aents aidaun Apajuíji ashí senchigtina nunú kajanum chichagtak: “Judá wegantu aidau shiwaja nugken batsata nuna awakjan Jerusalén ikaunmattajai. Dutika ai dita nugken, dita yaaktajin batsamas ataktu chichainak: ‘¡Jerusalégkah, amek Tuke Pujuu pegkegnum yumigsamu ata! ¡Jerusalégnum dekas shiig takamu awai!’ tiagtinai.
“Nunú nugkanmak, Judá wegantu aidau, dita yaaktaji aidau, ajak ajakbau aidau, uwija kuitamin aidau aatus aitnai.
“Tuja aents pimpikiag kakaumainchau wajas batsatunak wi ayujatnaitjai, dutikakun umutainashkam agtinaitjai”, tusa Apajuí tujutmayi.
Tujutkui antu pujaun shintajan, kajanmap ankaja tibaijai, nunú mina shiig awajtukmayi.
Tuke Pujuu chichaak: “Israel aents aidau nugken, Judá wegantu aidau nugken, aents aidau shiig kuashat, tuja kuntin aidaushkam imanisag yujakti tusan titatjai. Nunú uminkatin tsawan jegattawai.
Tuja tsaiktasan, ijinatasan, tegaktasan, aneaku pujuyag nunisnuk yamaishkam yaakat tsaikbaun ataktu yaaktamkatasan, ataktu ajakmatasan, ataktu iwajatasan nunú betek uminkati tusan aneaku pujuttajai. Witjai Tuke Pujuu, nunak dekas uminkatnun tajai.
Nunú tsawantin chichainak: ‘Múun aidau takainawai, nuniagtai uchi aidau akikmainawai’ tusa tauk makichkish atsutnai.
Wagki maki makichik aentsuk nii pegkegchau takamsamujin suwimkan jukitnai. Nuadui maki makichik dita pegkegchau takasbaunum jakagtinai”, tiuwai.
Tuja Tuke Pujuu junashkam tawai: “Wi Israel aents aidaujai, Judá wegantu aidaujai, chichaman umiktinaitag nunú tsawan jegatnai.
Wi chichaman umiktinaitag duka yaunchuk dita apachji aajaku aidau Egipto nugkanum batsatun jiijan ditajai chichaman umikuitag nujai betekak achatnai, wagki ditak midau ainayatak, mina chichamjun umikchaju ainawai. Witjai Tuke Pujuunuk, nunak dekas tajai.
“Tuja nunú tsawan jegamtai, wi ditajai chichaman umiktinaitag duka juju atinai: Wi chicham umikbauwa nuna dita anentain egketjattajai, tuja anentaimtajinish agatjagtatjai. Wi dita Apajuíji atatjai, untsu dita mina aentsug agtatui. Witjai Tuke Pujuunuk, nunak dekas tajai.
“Nuadui makichik aents mina chichamjun unuimag tikichi jintinmainuk makichkish atsumnashtinai, wagki nunú tsawantinig uchi aidau nagkamas múun aidaushkam ashí mina chichamjunak unuimajagtinai. Tuja wi dita tudaujinak ashí tsagkujatnaitjai. Ataktu awagkinuk dita tudaujinak adeagchatnaitjai. Witjai Tuke Pujuunuk, nunak dekas uminkatnun tajai”, tiuwai.
Tuke Pujuu etsanak tsawai etsanjatnun apusauwai, tuja yaya, nantu, aina nunashkam kashi etsanjagtinun apusauwai. Tuja nayantsak tsukatak uutti tama imaniawai. Nunak Tuke Pujuu ashí senchigtina nunú tawai:
“Tuja Israel aents aidau chicham umikagtinun wi umikag nuna betek uminachkug, duwi nagkamsag mina aentsug achagtinai. Witjai Tuke Pujuunuk, nunak dekas tajai.
Untsu wi ditan anagkuawaitag nuna, dita pegkegchaujin idaisatag takunuk, makichik tsawantai nayaimpin ashí dekapa ashimak, nugka initkenash ashí ejeyagmatai idaisatnaitjai. Witjai Tuke Pujuunuk nunak dekas tajai.”
Tuke Pujuu chichaak: “Mina yaaktag Jerusalén tsaikbau ataktu kumpin jiikbau Hananel awa, nuwi nagkama waiti múun najanamu yaakat tuniakbaunum awa imanui yaaktamkatin tsawan jegattawai.
Yaakat peejamu nagkatkau aidauk, tutupit juwaki Garebnum nain awa nuwi ejeenta, nuwi tunimtikja juki Goa tutaya nuni emamu atatui.
Tuja aents jakau aidau ukutai, yuku aidau utsautai wake aina duka ashí midau atatui. Tuja nuigtushkam nugka agkan takaschamu entsa Cedrón tutaya aatus nagkamas, caballo waitai tutai etsa minitaiya nuni awa imanui nagkatkauwa duka ashí midau atatui. ¡Atakea duish Jerusalégkak ataktu awagki tsayamak achatnai!” tiuwai.
Josíasa uchiji Joaquim Judá apuji wajas ipak usumat mijan inamai, Tuke Pujuu Jeremíasan chichajak:
“Jeremíasah, duwap ikamkata, dutikam wi Israel aents aidaun, Judá wegantu aidaun, tuja tikich nugkanmaya aidaunashkam pachisan apu Josías pujusmatai nagkamsan timajam nunú yamai tajam nujai ashí ijumjam agagta.
Judá wegantu aidaun wi suwimka susatasan umijag nuna antukag, pegkegchaun takaina nuna idayinakuig, dita tudaujinak tsagkujagtatjai”, tiuwai.
Tusa timatai, Neríasan uchiji Baruc aajakua nuna Jeremías untsuka itan Tuke Pujuu tibaunak imatiksag ashí ujakui. Dutikam Baruc nuna agajui.
Nuna ashí agagmatai, Jeremías Barukan chichajak: “Minak juwi achijuk emetjuawagmatai, Apajuí emematku ijuntainmag wemainchau wajasan pujajai.
Nuniau asamtai, tsawan ijagma pujusa Apajuí augtai jegatta duwi ame dekas Apajuí emematku ijuntainum wetá. Nunika jegaam wi Tuke Pujuu chichamen amina ujaka ai, ame agagmaum nunú senchi jiika ausata. Dutikamin Jerusalégnumia aidau, tikich aents Judá wegantu dita yaaktajin batsamin aidaujai nuwi kaunawag Tuke Pujuu chichamen antuktinme.
Nunikag Tuke Pujuu ditan kajejuk suwimka susatatus umia nuna dekawag, pegkegchau takamujin idayinak pujutjin yapajiachajaintash”, tiuwai.
Tusa tima ayu tusa nuwi weuwai. Nunik jegaa Jeremías tibaunak imatiksag Tuke Pujuu chichame agagbaun ausauwai.
Tuja nunú tsawantin Jerusalégnumia aidau, tikich aents Judá wegantu dita yaaktajin batsamin kaunau aidaujai ashí ijagma pujusa Tuke Pujuu augnasti tusa Josíasa uchiji Joaquim, Judá wegantu aidaun apuji aajakua nunú, tiuwai. Nunak apu Joaquim inabaujin cinco mijanan achika, nantu nueveya nunú takau ai tiuwai.
Nunú tsawantin Baruc Apajuí emematku ijuntainum weuwai, nunik aatu yantamnum waiti yamajam najanamu aajakua nuwi jegantatak agkaju ayatak shugku ajigbau aajakua nuwi wayauwai. Nunik nuwi Safánka uchiji Guemaríasan papii takataiji tesaamu aajakua nuwi wajas, ashí aents aidau antuinamunum Tuke Pujuu chichamen ausauwai.
Micaías, Guemaríasa uchiji, Safánka tijaji aajakua nunú, Tuke Pujuu chichamen Baruc augbaun ashí antukui.
Nunik apu pujusa inamtain weuwai, nunik papiin agau pujutai tesaamunum apu aidau: Papii agatan yacha Elisamá aajakua nunú, Semaíasan uchiji Delaías, Acboran uchiji Elnatán, Safánkan uchiji Guemarías, Ananíasan uchiji Sedequías, nuigtu tikich apu aidau aatus ijunag batsatbaunum wayauwai.
Nunik Micaías waya, Baruc Apajuí chichame agagbaun ashí aents aidau emtin aujun antukbaujinak imatiksag etsegkauwai.
Tusa etsegkamtai, apu atuwe aidau Netaníasan uchiji, Selemíasan tijaji, Cusígkan ama tijaji Jehudí aajakua nuna, Baruc ujakta nii chicham agagbaun aents aidau antuinamunum ausama nuna itaati tusa akateg awemajui. Nunú ujakam Barucshakam chicham agagbaun juki dita batsatbaunum jegauwai.
Nunikmatai dita chichajuinak: “Anui ekemsam chicham agagbau takakam nunú ausata antukmi”, tuidau. Tusa tima, Baruc nuna ausauwai.
Dutika aujus ashimkamtai, nuna antukag ishamak pempeentunikiag chichainak: “Dekas juju pachisa apu ujakagmi”, tiajui.
Nuna tusag Barukan iniinak: “Jusha tuwiya agagmaume nunú etsegkata. ¿Jeremíasak tuu agagta tujamatai agagmaum?” tuidau.
Tusa tama Baruc ditan ayaak: “Wika junak Jeremías tuu agagta tujutkui, nuna imatiksanuk tintai agagmajai”, tiuwai.
Tusa timatai niina chichajuinak: “¡Nuniakuig amek yamaikiuch Jeremíasjai mai tupikakim uumkatajum! ¡Makichkish atum pujamunak dekashtinme!” tiajui.
Nuna tusag apu atuwe aidauk nunú chicham agagbaun Elisamá pujusa papii takataijin awaya ukuinak, nuna pachis apu ujakagtatus wegajui.
Dutika ujakam, nunú chicham agagbau Elisamá papii takatainum au asamtai, nunú utita tusa Jehudínkan awemauwai. Tusa tima juki itaa, apu niina atuwe aidaujai antuinamunum ausauwai.
Tuja nantu Quislevtinig tsetsek aajakui. Iman asamtai apuk tsetsektin pujustinji tesaamunum nuwi jii anamak pujau.
Nuwi pujau asa Jehudí chicham agagbaun aujus wetai, ausa nagkaikimun apu kuchiyai tsupik jinum pataka apejakui. Duti dutikakua ashí apea ashimkauwai.
Nunú chicham Apajuínu agagbaun antuinakush, apuk niina atuwe aidaujaig makichkish ishamkachajui, tuja awake anentaimjagkesh wake besemag dekapenakug jáanchjinak ichigchajui.
Nunú chicham agagbaun apu apetai, Elnatán, Delaías, Guemaríasjai niina chichajuinak: “Wait aneasam apeawaipa”, tuidau. Tusa tamash ditanak antugtsuk,
Jerahmeel aajakua nuna, tuja Asrielan uchiji Seraíasan, Abdeelan uchiji Selemíasan aatus apu chichajak: “Baruc Jeremías tabaun agauwa nunú Jeremíasjai achikjum egkeatajum”, tusa inamjauwai. Tujash ditanak Tuke Pujuu uukui wainkainum tusa.
Baruc Tuke Pujuu chichamen Jeremías agagta tima agajua nuna apu apea ajapamtai, Tuke Pujuu Jeremíasan ataktu chichajak:
“Yamajam duwap ikamkata, dutikam yama nagkamchaku agagbaun Judá apuji Joaquim apeabia nujai betek nunú duwapnum agagta.
Tuja nuigtushkam apu Joaquim chichagkum: ‘Tuke Pujuu chichaak: Babilonianmaya aidauk makichkish megkaetsuk tuké kaunattawai, nunikag aents aidaunak kuntin aidaujai ijinawagtatui, tusa Jeremías agajua nunú apeaume, dutikakum Jeremíaschakam jiyakume.
Dutikau asam yamai juju dekata. Amina uchijum aina nuwiyag makichkish Judá wegantu aidaun apujig achatnai. Tuja ame jakaminig ukugmaschagtinai, dutijamawagmatai amina iyashmek etsa sukuam tepetnai, untsu kashi bichatug tepetnai.
Aminak ame wegantu aidaujai, tuja amina atuwem apu aina nujai ijumjan atumi pegkegchaujin suwimkan amastatjime. Atumin, tuja Jerusalégnumia aidaunashkam, ashí Judá wegantu aina nujai ijumjan suwimak ishamain aidaun amastatjime tusan tibaijim nunak imatiksanuk amastatjime. Nunak dutikattajime wagki atumek mina umigtukchau asagmin’, tujamui Apajuí”, tiuwai Jeremías.
Nuna tusa nagkanak, Jeremías tikich duwapen juki Baruc papiin agau aajakua nuna susauwai, dutikam nuna juki Jeremías tabaunak imatiksag ashí agajui. Nunak yama nagkamchaku agagbaun apu Joaquim apeauwa nuna ashí betek agajui, dutikak, nuigtushkam tikichin nunú chicham agagbaujai betekmamtinun Jeremías ekek tutai nunashkam dutiksag ashí agajui.
Babilonia nugkan apuji Nabucodonosor, apu Joaquima uchiji Jeconíasan Judá apuji adaimainun idayak, Josíasa uchiji Sedequíasan apu adaikauwai.
Tujash Sedequíasak, niina atuwe aidaush, tuja tikich aents Judá wegantu aidaushkam Jeremías Tuke Pujuu chichamen etsegbaunak antugkachu ainawai.
Nuninayatak apu Sedequías Selemíasan uchiji Jucal aajakua nuna sacerdote Sofonías Maaseíasan uchiji aajakua nujai akateg profeta Jeremías ujaktajum tusa ishiakui. Dutika ishimak aatus akatmamjauwai: “Jeremíasah, Tuke Pujuu iina Apajuíjiya nunú ame segatkagtita”, tiuwai.
Tuja Jeremíasak eke aents achika chimpitainmak egkeachbau asa, agkan wekagajakui.
Nunú tsawantin babilonianmaya suntag aidau Jerusalégkan jetektatus tenteawag batsamtau. Nunik batsatun egiptunmaya suntag aidau apu Sedequías maanitai atukagtatus mininawai tabaun antukajui, nunik antukag ishamak dita nugken waketuinak Jerusalégnak ukukiajui.
Nunikagmatai Tuke Pujuu Jeremíasan chichajak:
“Judá apuji aents chichama etsejin aidaun awemama nunú ujakta: Egiptunmaya suntag aidau dita ayamjuktatus minina duka dita nugken waketjattawai.
Nunikmatai, babilonianmaya aidau ataktu waketug Jerusalégnak jetekag depetuk ditanu emagtatui, dutikainak yaaktanak jiiyai apeawagtatui.
Tuke Pujuu chichaak: Babilonianmaya aidauk tuke shimak shiyakaje, ataktu wakitkig kaunachagtatui tusagmek shiijak aneasaigpajum, nunak nunikchattawai.
Tuja atumin ataktu jetepainakui, atum ashí ijinawagminish, ujumak aents kupinau aidau dita aakjin juwaju aina nunú ataktu nantajag atumnak depetamak atumi yaaktajinak jiiyai ekemakagtatui”, tiuwai.
Tuja egiptunmaya suntag aidau mininamun antukag, caldeo suntag aidau Jerusalégkan tentea batsatu waketuinaig,
Jeremías nuwi pujau jiinkiuwai, Benjamín wegantu aidau nugken wetatus, wagki nuwi jegaa nugkan tinamkagtiagtai niinu atinun jukitin asa.
Nunik wea weakua Benjamígka waitijin jegattaman, Selemíasan uchiji Irías Hananíasan tijaji waitin kuitamin aajakua nunú awajus chichajak: “¡Amek dekas babilonianmaya suntag aidaujai ijunjatjai tusameap wakegame!” tiuwai.
Tusa tama Jeremías ayaak: “¡Wika babilonianmaya suntag aidaujai ijunjatag tusanuk wakegatsjai!” tiuwai. Tusa tutaish antugtsuk achika juki apu atuwe batsatbaunum ejegauwai.
Dutikamtai nunú apu atuwe aidau Jeremíasan shiig senchi kajejuidau asag, suwimatajum dutikajum Jonatán papiin agauwa nuna jee aajakua nunú, yamai aents achika egketai awajsamua nuwi initak taimua nuwi egkeatajum tusa tima egkeawajui. Dutikam nuwi kuashat tsawan pujusui.
Nuwi pujaun, Jeremías jiikjum wi pujusa inamtaijua juwi itaatajum tusa apu Sedequías, tiuwai. Tusa timatai Jeremíasan juki ejegawajui. Dutikawagmatai apu Sedequías ima niinak akanak iniak: “¿Chicham etsegkata tusa Tuke Pujuu akatamjamush atsuak?” tau. Tama Jeremías ayaak: “Ehe awai, tuja apujuh, aminak Babilonia nugkan apujiya nunú depetamkattawai tujutmae”, tiuwai.
Nuna tusa niina pempeentuki iniak: “Atum mina achigkajum egketuaujum nunash wisha ¿aminash, amina atuwem aidaunash, nuniachkunush ashí tikich aents aina nunash waji pegkegchauna dutikau asamtai egketuaugme?
Tuja profeta aidau chichainak, babilonianmaya aidauk atumnak, tuja atumi nugkenash jetekchagtinai tusa tujamin agma dusha ¿tuwi batsatua?
Apuh, minash wait anenjugta tajame. Wait aneasam, ¡ataktu awagkimek Jonatágka jeen egkeatajum tusamek tiipa! ¡Nuwi epenim pujus jakati tusamesh wait aneasam idaitusaipa!” tiuwai.
Tusa timatai apu Sedequías, Jeremías jukijum agá suntaja ijuntai awa nuwi apusajum, kashi kashinig pagka sujin yuja nuwiya makichik pag sutatjume, tiuwai. Tusa timatai jukiag, suntaja ijuntain apusajui. Dutikawag makichik tsawantai makichik pagkan suwidau. Dutika suu batsatu ashí yaaktanum pag amuekamtai, sutsuk idaisajui.
Nunú kuashat tsawan nagkaemakiu ai, Jeremíasan shiwaaji aidau: Matánka uchiji Sefatías, Pashura uchiji Guedalías, Selemíasa uchiji Jucal, aatus antuinamunum Jeremías aents tuwakbaunum chichaman etsejak:
“Tuke Pujuu chichaak: ‘Juju yaaktanum juwak pujauk maaniamunum, nujantai, jatai aatus jinawagtatui, untsu babilonianmaya suntag aidaunum sujumanuk, pujutjinakesh uwemtijattawai.’
Tuja nuigtu Tuke Pujuu chichaak: ‘Juju yaaktanak Babilonia nugkan apuji niinu awajsattawai, dutikamtaig makichkish atanmainchau atatui’, tawai Apajuí”, tiuwai Jeremías.
Nuna antukag apu atuwe aidau apun chichajuinak: “Jeremiasak nuna taku, suntag yaaktanum batsata nunak ashí aents aidaujai, kakakchau wainkauchia nunin anemtikawai. Juju aentsuk pegkegnakesh augmatu wekaetsui, ima pegkegchaunak augmatui”, tuidau.
Tusa tiagtai apu Sedequías ditan ayaak: “Ayu, atum tajum duka pegkejai, atum itugkatag tajume dutikatajum. Wika atum dutikatag tabaunak dutikawaigpajum tumaitsujai”, tiuwai.
Tusa timatai, shimutuk Jeremíasan achikajui, dutikawag daekai jigkawag apu uchiji Melquías aajakua nuna yumigmatji agá taimu aajakua nuwi egkeawajui. Nunú yumigmatnumak yumi atsau, ayatak kunta piyaku asamtai, nuwi initak amamki egkemsauwai.
Dutikawaju ai etiope aents apu inake kajittsa diitai Ébed-mélec apu inamtain pujujakua nunú, Jeremíasan achika waanum egkeawaje tabaun dekauwai. Nunú tsawantinig apu Sedequíasak Benjamígka waitiji tutainum ijunak pujujakui.
Untsu Ébed-mélec apu pujusa inamtaijin pujau jiinki apu ujaktatus weuwai.
Nunik jegajua ujaak: “Apujuh, au aents aidau Jeremíasan shiig senchi waitkainawai, nugka taimunum initak egkeam puja nuwig pujus nujantai jakattawai, tuja pag sumainchakam ashí yaaktanmak atsawai”, tiuwai.
Tusa ujakam apu Sedequías Ébed-mélekan inajui, treinta aents jukim Jeremías eke jatsaig jiiktajum tusa.
Tusa tima Ébed-mélec aentsu yajuak, apu pujusa inamtaijin makichik tesaamu jáanch ijumtainum waya, jáanch mamukun juki, daekai jigka Jeremíasan detuauwai.
Dutika chichajak: “Anú jáanchia duwi kuntugmin pempemagta, daek pakapakai”, tiuwai. Tusa tima kuntujin jáanchin pempemajui.
Nunikmatai daeka detuawag jiikiajui. Dutika jiikim Jeremiasak apu suntaji aidau ijuntai agá aajakua nuwi pujau.
Nuwi pujaun Jeremías jukijum Apajuí emematku ijuntai waitiji kampatuma nuwi ejentatajum, tusa apu Sedequías timatai, jukiag ejeentajui. Dutikawagmatai apu Sedequías Jeremíasan jegantun chichajak: “Wi amina iniastatjam nunú waitjutsuk dekas aigkata”, tiuwai.
Tusa tama Jeremías ayaak: “Wi dekaskenum aimkamtaig amek mantuattame, tuja wi chicham pegkejan amina ujaish antugtukchattame”, tiuwai.
Tusa tutai apu Sedequías nii dekaskenum umiktinjin ashishmas chichajak: “Atsa, mashtatjame, nunak Tuke Pujuu iina pujutan amasua nuna daajin tajame. Tuja tikich maatnume tusanush idaisashtatjame”, tiuwai.
Tusa tama Jeremías Sedequíasan chichajak: “Ayu, kame ujaktajame: Tuke Pujuu ashí senchigtina nunú chichaak: ‘Atum aidautigmek ashí Babilonia apujin sumimkatajum, nunikjumek amina pataim aidaujaí uwemjattagme. Tuja yaaktakesh apenashtatui.
Untsu ame nunishtaik, juju yaaktanak babilonianmaya aidau utsantuawag apeawagtatui, dutikainakui atumshakam makichkish uwemjashtatjume’ tujamui”, tiuwai.
Tusa tutai Sedequías ayaak: “Kame nunak nunimainaitjai, tujash judío aents aidau babilonianmayajai ijunjaja nuna wi ishamajai. Wi Babilonia apujin yunumtaik, nunú judío aents aidau minak senchi suwi suwimjuinakua mantumain ainawai”, tiuwai.
Tusa tutai Jeremías ayaak: “Apujuh, aminak judío aents aidauk suwimjamachagtatui. Tuke Pujuu chichamen wi amina tajam nunú wait aneasam umikta, nunú umiakmek shiig pujustatme, tuja nuigtush mantamachagtatui.
Untsu Tuke Pujuu tujama nunú umiatsminish, waji utugchatak nagkaetamkiti nuna Apajuí iwaintugkame.
Apujuh, ame pujusa inamtaigmin nuwa aidau batsata nunak babilonianmaya aidau ashí yajuakag suntaja apuji aidaun susagtatui, dutikam imau batsamas chichainak: “ ‘Apu Sedequíasnak niina kumpauchiji aidau tsanujag depetkagmayi, amina kumpajum aidauk ashí idaitamsaje. Tuja amek suwemea iman kuntanum amamam tepeattaku wajame’, tujamiagtinai”, tiuwai.
Nuna tusa nuigtushkam chichajak: “Amina nuwem aina nunak uchijum aidaujai ashí Babilonia nugkanum yajuakagtatui, tuja ameshkam uwemjashtatme, Babilonia apuji aminak achigmaktatui, tuja yaaktanashkam apeawagtatui”, tiuwai.
Tusa tutai Sedequías Jeremíasan chichajak: “Ame pujutjum puyatjakmek, juju mina ujatkaum duka makichkish tikichik ujakaipa.
Tuja wi amijai chichasag nuna apu aidau dekawag, waji pachisam apush ausamume, tuja niish wajinjutpame nunú uutsuk etsegkata, tuja nunú etsegchakmek mantamnattame tujamain ainawai.
Tusa tujamainakuig ame chichagkum: ‘Ataktu awagtukmek Jonatágka jeen aents achika egketai awa nuwi egkeam pujus jakati tusamek wait aneasam tujutipa tusan augkun pujumjai’ tita”, tiuwai.
Tusa apu tibaunak imatiksag ashí apu atuwe aidau Jeremíasan shimutkajui. Nunik jegajuawag inidau. Tusa iniam, apu tuu aimkata tibaunak imatiksag betek aimkauwai. Tusa timatai, apu Sedequías Jeremíasjai chichamun antukchaju asag utugchatan tutsuk agkan ukukiajui.
Tuja Jeremiasak suntaja ijuntai agá aajakua nuwi pujau. Nuwi pujaig Jerusalégkan jetekag utuawajui.
Witjai sacerdote Ezequiel, Buzí uchiji. Babilonianmaya aents aidau apu Joaquígkan achika juwinak tikich Israel aents aidaujai ijumag achijuk jujukiajabi. Dutijuawagmatai Babilonia nugkanum cinco mijan pujusan, mina mijanjun treinta mijan ejeyu ai, tsawan cincotin, nantu Tammuz takau ai, kajanum namak Quebar aajakua nuwi uwet eketai, nayaim ujaniabi. Nunikmatai Apajuín wainkabiajai, nunikan Tuke Pujuu senchijin dekapjabiajai, dutijua ashí iwaintugkabi tikich tsawantinish wajig nagkaemagtinush ayi nuna.
Nunú nayaim ujanbaunmayan diikman etsa akaetaiya nuwiya dase shiig senchi dasentuk yujagkim múun ijiamu winchamtin, tuja nunú yujagminmaya peem ashí yantamnum peetun, nuigtu yujagminum jii kegaunum nuna ejapeen jiju jinum jiyam duwenip wegama imanun wainkabiajai.
Imaniamunum nuna ejapeen, ipak usumat aentsjai betek wantinkabi.
Nunú aina duka ipak usumat yapintin, ipak usumat nanaptin,
kagkajig chuujam aentsu kagkajijai betek, nanchikig toro tsakata nanchikijai betek, bronce shiig keemja winchamtin awajsamujai betekayi.
Nuigtushkam nunú ipak usumat yapintin, ipak usumat nanaptin aina nuna uwejeg nanape nugkaan ipak usumat aentsu uwejejai betek agmayi. Tuja nanape aina duka mai nanapenig antiniakuyi, tuja nanamainakushkam betekush ukunmakesh ayampag niimtsuk nanamiagmayi.
Tuja nuna niimeg juninuyi: Eem diyamak aentsua nuninuyi, tuja untsugnumanini diyamak león niimtinuyi, unstu menanum diyamak toro tsakata nuninuyi, tuja ukunum diyamak ukukuijai betekayi.
Tuja nanape aidauk yaki takuni agmayi, nuwiya jimaja nunú mai nanapeg antinik amayi, tuja tikich jimaja nunú iyashin dukuakuyi.
Apajuí senchiji wajuk ditan emawa nunisag tutupit, makichkish ukunmakesh ayampash niimtsuk shimiagmayi.
Nunú aina nuna niimeg jii kaiji kegaujai betek agmayi, tuja nuna ejapenis jii ekemaka ekentsamu mai we mai we wajatai tumain wantinmayi, tuja jii nunú kegauk winchantibi, nuwiya peem aidau jiiniagmayi.
Nunú aina duka shiyakajash shiig wamak peemjai betek waketug kaunmayi.
Tuja nunú aidaun diikman maki makichik dita ijunbau yantamen rueda ajuidaun wainkabiajai.
Nunú rueda aidauk makichik niimtinuk betek najanamu, kaya pegkejuch winchamtina iman agmayi. Tuja nuna initkenis tikich rueda egketatai tumain shiig shutukja umikbauyi.
Imatika umikbau asa ashí yantamnum buchitkush ukunmak waketchabi.
Tuja rueda ipak usumat shutukjamua nuna yantame aidaunmak jii batsatkamu winchamtin agmayi. Nuna imanun wainkan senchi ishamkabiajai.
Nunú aentsjai betek aidau shimutai, ruedashkam ditajai betek shimibi, tuja dita yakí takuntaik, ruedashkam yaki takuniagmayi.
Nunú aidaunum Apajuí Wakani pujau asa, nii wajuk weawa nunitaik ditashkam nunisag shimiagmayi, tuja yakí takuntaik betek yakí takuniagmayi, untsu nugká akaetaik betek akayagmayi, tuja ukunum wakettaishkam betek waketiagmayi.
Tuja aentsua nunin aidau buchitiagtaik, rueda aidaushkam buchitaidau, tuja dita nuwig jasa ataik ruedashkam nuwig batsamayi. Untsu nunú yaki takuniagtaik ditashkam yaki takunaidau, wagki Apajuí Wakaniya nunú ruedanum au asamtai.
Nunú aentsjai betek aidaun buuken makichik nagkuekau vidrio winchamtina iman pegkejuch ajiagmayi.
Nuna nugkaan, jimag nanape dakuenak mai antiniakuyi, tuja tikich jimaja nunú iyashin dukuakuyi.
Tuja nanamiagtaik, nanape aina duka namak senchi dujajua uutama imatmayi, Apajuí ashí senchigtina nunú chichamus imatatai tumain, suntag kuashat ijunag pampaumaina imatmayi. Tuja nanaak wegau iyainiagtaik, nanape aina duka nugkaan nemag amayi.
Tuja akachumtaya nuwi nagkamas yakinig, jiju ukuija tsuwatji utsankamu winchamtinama imanayi, untsu akachumtaya nuna nugkanig jiijai betek keebi. Tuja ashí yantamnumak keeka tsaaptin wajas amayi. Untsu nuna yantamen yumi yutugmatai yujagminum pagki wajae tutayama nunin winchamtin wajaknuyi. Nuwiya Tuke Pujuu imanji wantintugkabi. Dutijakui tikishmajan nijaijui nugka antigkan pujusan mina aujtaun antukbaijai.
Tuja Apajuí chichagtak: “Aentsu uchijiyah, wajaita amejai chichastatajai”, tujutmayi.
Tusa tujutai Apajuí senchiji egkemjutuabi, nunik awajtukmayi, dutijuamtai dekabiajai Apajuí aujtamun.
Tuja nii chichagtak: “Aentsu uchijiyah, Israela uchiji aidauk, dita apachji aidau mina chichamjun umigtukchaju aina nujai betek mina chichameg umitan dakitin asag yamaikish pegkegchaunak taka batsatui.
Dita uchiji aina duka antakchau, kakajus antumtikmainchau ainawai, nunin ainaig wi aminak awemajame, mina chichamjun ditan ujakti tusan.
Tusa ujamin dita antugtamainakug antugtamain ainawai, nuniachkush antugtamainchau ainawai. Nuninakuish duka puyatjukaipa, amek chichamak etsegkata, ditak antakchau chichaman umichu intimkiu aina duwi nunimain ainawai, tujash nunak ditai profeta puja nunak dekayaitak nunikagtatui.
Tujash ditak ishamkaipa, dita chichaman tujamainakuish, ishamkagtukaipa, jagki tentea apakbauwa iman, tuja titig ayaunum ejapeena wajamaina iman dekapeakmesh, tuja kajekag pegkegchaun chichagtamainakuish, amek ishamkagtukaipa.
Mina chichamjun antutan dakitainakuish, amek mijamtsuk mina chichamjuk etsegkata, ditak chichaman umichu intimkiu ainawai.
Wi tajam nunú shiig antukta. Tuja amek ditajai betekak aipa, tuja wi amina amastatag nunú yuwata”, tujutmayi.
Tujutkui diistakaman papiinum chicham agaja pempeagbaun awentujun wajaun wainkabiajai,
tuja mai yantamejai agagbaun nuna dakuek iwaintugkabi, nunú agagbauk: “Jakamunum buutbau, najaimamu, wake besemag pujamu”, aatsa agagbauyi.
Nuna iwaintujuk chichagtak: “Aentsu uchijiyah, juju papiinum chicham agagbaun amag nunú yuwam ejemagta”, tujutmayi. Tusa tujutmatai papiinum chicham agagbaun yuwabiajai, duka dapa yumijijai betek yumimituyi. Nuna yuwa ai chichagtak: “Israel aents aidaunum weme wi amina titatjam nunú etsegkata”, tujutmayi.
Nuigtu chichaak: “Tuja ame chicham dekamainchaun chichaaku aidau batsatbaunmak awematsjame, ame wegantu aidaunum awemajame. Aents tikich chichaman chichaaku aidau batsatbaunum awema aish, ditak ame mina chichameg etsegbaunak shiig antugtamain ainawai.
Tujash Israel aents aina duka aminak antugtamkachagtatui, wi tabaunash antuinachu asag, wagki ditak antakchau, kakajus antumtikmainchau, intimkiu ainawai.
Tuja wi aminak dita kajemtin antakchau aina nujai betek awajsattajame.
Wi aminak kaya katsugma iman emattajame. Nuadui amina kajegtamainak ishamainun diigmainakuish ishamkagtukaipa, ditak kakajus antumtikmainchau intimkiu ainawai”, tujutmayi.
Tuja nuigtushkam Apajuí chichagtak: “Wi titatjam nunú shiig antukam jukita, dutikam kajimatmainchau aneaku ata.
Amina pataim aidau achija yajuakbau Babilonia nugkanum batsata nuwi weme wi tajam nunú etsegkata. Tusa etsegmin antugtamainashkuish, makichkish idaitsuk, Tuke Pujuu tawai tusam etsegkata”, tujutmayi.
Tusa tujutai Apajuí senchiji yaki takugmayi, dutijai mina ukujui Tuke Pujuun imanji nugka au takunak uujak wajukeama imatun antukbaijai.
Tuja aentsjai betek aina dushakam, nanapen mai apatuinak senchi uutmayi, tuja rueda aidaushkam kagkegainak nugka uujak wajukeama imatmayi.
Tuja minak nuwi pujai, uwegnum achika jumaina numamtuk Apajuín Wakani jujukmayi. Dutijakui kajekan wake besemag dekapmaijai.
Nunikan Tel Abib, namak Quebarnum uwet, Israel aents aidau achija yajuakbau batsatbaunum jegabiajai, nunikan nuwi ditajai makichkish shiig anentaimjan tumainchau dekapeakun chichatsuk wake besemag siete tsawan pujubiajai.
Siete tsawan nagkaemai, Tuke Pujuu chichagtak:
“Aentsu uchijiyah, wi aminak Israel aents aidaun kuitamkati tusan apusajame, dutikamu asam, wajina wi titatjame duka imatiksamek dita aidau ujaktatme.
Tuja aents pegkegchau takaina nunak idayinak pujutjin iwajatnume tusan wi taja nunú ame ujakcham, pegkegchau takatan idaitsuk batsamas jinawagmataig, ametme suwimak jukitnumek.
Untsu pegkegchau takainajum duka idaikujum pujutjum iwajatajum tusa ame ujamaitak, amina antugtamtsuk pegkegchau takatan idaitsuk batsamas jinaamtaig, amina utugchatjumek atsuttawai.
Tuja namputchawame, aents pegkegchau takatan tupanjauwaitak, ataktu pegkegchaun takak megkaetanum pujau wainiatkum ame mina chichameg ujatsuk idaisam pujus jakamtaig, ame suwimak suwam atatme.
Tuja ame chicham ujakam awake anentaimag pujutjin yapajiakug iwaku pujuttawai, nuniakui ameshkam utugchat atsau agkan juwaktatme”, tujutmayi.
Nuna tusa Tuke Pujuu mina uwejui achijuk chichagtak: “Wajaim agá nugka paka nuwi wetá, nunikamin ame dutikatnun pachisan ujaktajame”, tujutmayi.
Tujutmatai agá jiinkin jeganbaijai, nuwi wajasan Tuke Pujuu imanjin wainkabiajai, nunikan shiig diikman namak Quebarnum uwet pujusan Apajuí imanjin wainkabiag nujai betek wainkan, tikishmajan nijaijui nugkan antigkan pujusbaijai.
Nunikan pujai Apajuí Wakani egkemjutug awajtukmayi, dutijua chichagtak: “Jemin weme epemim egkemsata.
Nijah, aminak achipakag daekai jigkapajag, jiinki agkan wekaemainchau etamiagtatui.
Tuja wi aminak ujumak tsawantai chichachu awajsattajame, nuadui amek Israel aents aidau intimkiu aina duka kakajus chichagmainchau wajastatme.
Tujash wi ataktu chichamtikattajame, dutika ai chichaakmek: ‘Nii antuktatus wakegauk antukti, tuja antutan dakitauk antukchati’ tawai Tuke Pujuu titatme. Wagki ditak intimkiu ainawai”, tiuwai Apajuí.
Tuke Pujuu nuigtu chichagtak:
“¿Wagka Israel aents aidaush juju chicham agagbaunum chichaak: ‘Múun aidau pegkegchau takamsamunum uchi aidau waituinawai’, tawa nunash kajimatuinatsua?
Tujash dekas uminkatnun wi yamai juna tajai. Atumek juju chicham agagbauwa duka ataktu awagkigmek Israel aents aidaunmak augmattsashtinaitjume.
Ashí aents aina duka midau ainawai, múun aidaush, uchi aidaushkam midau ainawai. Nuadui aents ayatak pegkegchaunak takaidauk jakagtinai.
“Aents pegkejan taka duka pegkeg takatan dekawai.
Nunin asa wainka apajuímtai dakumka najanamu aidaun emematiagtatus mujanum shimutaish, ditajai ijunjag ememattsui, tuja nuwigkish kajinmamsag anentaimtsui. Tikichi nuwejaish tsanijinchauwai, niina nuwe tsawanjin jataish nuwejaig kanatsui,
tikichnash makichkish waitkachui, tuja aents diwijun akikmakun jukitjai tusa niina jáanchji ukukbaunash akikmatai awaktawai. Makichik aentsnakesh kasagchauwai. Yumainji atsujunash ajampeawai, jáanch atsujunash suwawai.
Kuichkin tsagkamkash ewaekam akigkata tusag tuchauwai, tuja tikichnash pegkegchau awagmatsui, utugchat ajaunash yadaukita dekas utugchatash nuna diisa shiig epegtinai.
Nunú aentsua duka iwaku dukap tsawan pujustinai, wagki mina chichamjun betek umiau asa. Witjai apu Tuke Pujuunuk, nunak dekas uminkatnun tajai.
“Tujash nunú aentsu uchijiyaitak kasa, magkagtin, niina apaji dutikachbaun takak,
nuwiya aents aidau wainka apajuímtain ememattatus mujanum shimutai, ditajai ijunag nuna emematak, tuja tikichi nuwen tsanijimak,
ujuuna aidaun waitkak, tikich aidaunash kasajin, tuja aents diwimkagtukbaujin akikmak jukitatus, niina jáanchji ukukbaujinash awagtutsuk, wainka apajuímtai aidaunum kajinas anentaimak pegkegchaun wi dakitamua nuna takak,
kuichkin tsagkamkash nuni senchi ewaegak segaakug iwakuk pujumaitsui. Ashí wi dakitamua nuna dutikau asa, nunú aentsuk nii pegkegchau takasbaujinig akikchau jaka ajapnattawai.
“Tujash aents pegkegchauwa nuna uchiji, niina apaji tudau ataish, nigka nunak aintsuk,
wainka apajuímtai aidaun mujanum emematuinak ijunag jiistamiagtaish, ditajai ijunjag jiistamchau, nuigtush nuwigkish kajintsag anentaimchau, tuja tikichi nuwejaish tsanijinchau,
tikichnash waitkachu, akikmakun jukitjai tusa jáanch ukukbaunash betekush awagtau. Makichkish aentsnak kasagchau, aents yumainji atsujunash ajampeau, jáanchji atsujunash suwau,
tikichnash pegkegchauk awagmachu, kuichkin tsagkamkash ewaekam akigkata tusag segachu. Nunú aentsua duka niina apaji tudaujinig mantamnamaitsui. Ayatak nigka dukap tsawan iwaku pujustinai. Wagki wi mina chichameg umiktinun ukukiuwaitag nuna betek umiau asa.
“Tuja niina apajig katsek, kasa, tikichin kasajin asa, nii pegkegchau takasbaujin suwimkan juki jakattawai.
Namputchawame atum anentaimsajum: “ ‘¿Apaji tudau aajakua nunin aish, wagka uchijish suwimkanash jumainchawaita?’ tumainaitjume. Tujutkugmin wi atumin ayaakun: ‘Nigka mina chichamjun betek umiak pegkegchau takat aidaunak takaschau asa, iwaku pujustatui’, tumainaitjime.
Múun uchigtin aina duka, niina uchiji aidau pegkegchau takamsamujinig suwimkanak jumaitsui, tuja uchi aina dushakam ditá apaji aidau pegkegchau takamsamujinig suwimkanak jumaitsui. Ayatak nii pegkegchau takasbaujin suwimkan jukittawai, untsu nii pegkejan takasuk waji pegkejan jukitnai.”
“Aents pegkegchauwa nunú, awake anentaimag pegkegchau takatan idayak, mina chichamjun betek umiakug, jatsuk iwaku pujustatui.
Tuja nii tudauji aidaunak tsagkujan, atakea duish anentaimtuschatnun kajimatkin idaisatnaitjai, nigka waji pegkeg aina nuna takasu asa iwaku pujustatui.
Aents pegkegchau aina nunú jakai tusan dakitajai, ayatak pegkegchau takatan idayinak pujutjin iwajatnume, nunikag iwaku pujustinme tajai. Witjai Tuke Pujuunuk nunak dekas uminkatnun tajai.
“Tuja aents pegkeg takatan idayas, aents pegkegchau aina nujai betek wi dakitamu tsumain aina nuninun takakush, ¿nunú aentsush iwakush pujumainkait? Wika nii pegkeg takasbaujiya nunak ataktu awagkinuk adeagchatnun kajimatkin idaisatnaitjai. Dutikam nigka mina umigtutsuk pegkegchau takata nunak taka wekagu asa jakattawai.
Tuja atum chichaakjum: “ ‘Auk Apajuík pegkegchauwai shiig takatsui’, tajume. Israel aents aidauwah, shiig anentaimsajum aigkatajum, ¿dekas wikaitag shiig takachunush? ¿Atumchaukaitjum dekas pegkegchau takautigmek?
Tuja aents pegkeja nunú pegkeg takatan idayak pegkegchaun takakug, nii pegkegchaujinig jakattawai.
Tuja aents tudauwa nunú pegkegchau takatan idayak, niina pujutjin iwajug pegkejan takakug pujutjinak uwemtijattawai.
Nii pegkegchau takamujin wainmamak awake anentaimag nuna idaisau asa, jatsuk iwaku pujustinai.
“Tujash Israel aents aidautijum ataktushkam chichaakjum: “ ‘Apajuík shiig takatsui’, tujutjume. ¿Tujash dekaskenmash wika shiig takatsug? ¿Atum Israel aents aidautijum dekas pegkegchau takatsjumek?
Israel aents aidauwah, witjai atum maki makichik takasbaugmin diigsan suwimkan amastinnuk. Witjai Tuke Pujuunuk nunak dekas uminkatnun tajai. Tuja atumi tudaujum aina duka idaisatajum, atum pegkegchau takasbaunum suwimak juki waittsaijum.
Atum pegkegchau takajum duka ashí idaisatajum. Nuniakjum shiig anentaimat, yamajam pujut jukitajum. Nunú nuniakjumek makichkish jakashtatjume.
¡Wika atum jakatnume tusanuk wakegatsjai! ¡Nuadui pegkegchau takat aina duka idaisatajum, nuniakjumek iwaku pujustatjume! Witjai apu Tuke Pujuunuk nunak dekas uminkatnun tajai”, tiuwai.
Tuke Pujuu nuigtu chichagtak:
“Ezequielah, wi tajam nunú chicham Israel aents aidau ujakta: ‘Wi makichik nugkanum maaniamun akupeakui, juwiya aents makichik etegkajum jinta kuitamkatin adaikatajum.
Nunú jinta kuitamna nunú shiwag aidau yaaktanum kaunattak miniagtai, aents aidaun ujaak uwija kachujin umpuagtatui.
Nunú uwija kachuji umpuamun antayatak, intimki umintsuk pujai, shiwag aidau jetekag maawagmak, duka niina utugchatji atatui.
Wagki nunú umpuamun antuk umintsau akug uwemainaitak, umintsuk pujus mantamdau asa.
Untsu jinta kuitamna nunú shiwag aidau minidaun wainiatak, uwija kachujin umputsuk pujai, shiwag aidau jeteka makichik aentsnakesh maamak nunú aentsuk tudauk pujus jakattawai, tujash wi jinta kuitamna nunak nunú aents jakamunum suwimkan susattajai.’
“Aentsu uchijiyah, wi aminak Israel aents aina nuna kuitamin ati tusan etegkajame, nuadui mina chichameg shiig antukam, wi tajam nunú etsegkata.
Tuja aents pegkegchauwa nuna wi chichagkun: ‘Nigka niina pegkegchaujinig jakattawai’, tusan titatjai. Tuja ame aents pegkegchauwa nunú: ‘Tudaujum idaisam pujutjum iwajata’, tusam ujatsuk pujamin, tudaugtin pujus jakamtaig, ame bakumatnaitme.
Untsu nunú aents chichagkum: ‘Tudaujum idaisata nunikam pujutjum iwajata’, tusa ujamaitak, nunú antutan dakitakug niina tudaujinig jakattawai. Nunikmataish amek ujaku asam bakumashtinaitme.”
“Aentsu uchijiyah, Israel aents aina nunú chichagkum: Atum chichaakjum: ‘Iik shiig tudau waigji, imaniku asaja ii aidautik kaujujai betek ainaji, nunin aidautish ¿itugsaik iwakush batsamsatji?’ tajume.
Tujash wika aents tudau aina nunú jinaati tusanuk wakegatsjai, ayatak pujutjin yapajiawag iwaku pujustinme tusan wakegajai. Israel aents aidauwah, pegkegchau takajum duka idaisatajum, nuniakjumek jakashtatjume, tawai Tuke Pujuu.
“Ezequielah, amina pataim aina nunú ujakta: Aents pegkeja nunú tudaun takakuig, nii pegkejan takajaku akuishkam uwemtijashtinaitjai. Tuja aents tudauwa nunú, pegkegchau takatan idayak pujutjin yapajiamtaig, nii tudau aajakua duwik suwimkanak susashtinaitjai. Aents pegkeja nunú tudaun takakug, yaunchuk tudaun takajakchauwa nuaduikik iwakuk pujuschattawai.
Tuja aents pegkeja nuna wi chichagkun: Amek kuashat mijan pujustinaitme timawaitak, nii pegkeg takasbaujin kajinas anentaimak, pegkegchaun ataktu takakuig, pegkejan takasu akuishkam kajimatkin idaisatnaitjai. Dutikamu asa nunú aentsuk niina tudaujinig jakatnai.
Aents tudauwa nuna chichagkun: ¡Amek amina tudaugmin jakatnaitme! tusa tai, niina tudaujin idayas pegkejan takak,
aents diwimkagtak akikmakun jukitjai tusa jáanch ukukbaun awagtukchamujin, tuja kasamkamujin awakeakuig, niina tudaujinak kajimatkitnaitjai. Dutikamu asa mina chichameg pujuta sukagtina nuna betek umiau asa, atakea duish tuke pujustinai.
Yaunchuk nii pegkegchau takasbauji akuish, nunak kajimatkitnaitjai. Nigka ashí pegkeg aidaun takasu asa iwaku pujustinai.
Tuja amina pataim aidau chichainak: “ ‘¡Apajuík shiig takatsui!’ tuinawai. Tujash dekaskenmak dita ainawai pegkegchaun takaidauk.
Untsu aents pegkeja nunú, pegkeg takatan idayak pegkegchaun takakug, niina pegkegchaujinig jakattawai.
Aents tudauwa nunú pegkegchau takatan idayak, pujutjin yapajia, pegkejan takakug iwaku pujustinai.
Tuja Israel aents aidau ataktushkam pegkegchaun chichagtuinak: “ ‘¡Apajuík shiig takatsui!’ tujutuinawai. Tujash wi Israel aents aidaunak maki makichik dita takasbaujin diigsag suwimkan susatnaitjai.”
“Tuja babilonianmaya achipag yajupakagmatai, nuwi jegaa, tsawan cinco, nantu diez, doce mijan batsatjin, shiwag Jerusalégkan tsayagtai, makichik aents uumak tupikakiu, Jerusalégnak iina shiwaaji aidau tsaikagmae tusa ujatkabi.
Tuja nunú aents eke taatsaig, Tuke Pujuu niina senchijin kashi mina egkemjutak, chichachu awajtusmayi, tujash kashinia duwi nunú aents uwemjau tatai, Apajuí ataktu chichamtijukmayi.”
Nunika Tuke Pujuu mina chichagtak:
“Israel aents aidau nugke tsaikbauwa nuwi aents ujumak iwaku juwaju aidau batsamas chichainak: ‘Abrahamak nigkitak, juju nugkanak niinu ema pujusui, tuja ii aidautik kuashat ainaji nuadui utujimkas iinu emami’, tuinawai.
Nuadui ame weme Tuke Pujuu tawai tusam etsegkata: ‘Atumek pegkegchau takakjum, neje numpentin yuwagme, wainka apajuímtai dakumka najanamu emematjume, atumi maanitaijum aidau eme anentajume, nuniakjum tikichi nuwejaish tsanijinjume, nuni batsatiatkugmek, ¿juju nugkak iinu atatui tajum?’ tawai Apajuí tita.
“Tuja jushakam ujakta: ‘Israel aents aidau shiwag amuam ujumak iwaku juwaju yaakat tsaikbaunum batsata nunashkam ijinawagtatui, tuja aents ikam batsatunashkam kuntin kajen aidau yuwawagtatui. Tuja wainmainchau shiig peeja apakbaunum, waanum uumak batsataidauk jatai jinawagtatui. Witjai apu Tuke Pujuunuk nunak dekas uminkatnun tajai.
“ ‘Atumek pegkegchau wi dakitamua nunú takagme, nuadui wi atumi senchijinak, atumi ememataijum aidaujai atankittajime, dutika ai juju nugkak bashiak aents atsau shiig agkan itajak juwaktatui. Muja aina nuwig makichik aentskesh wekaguk atsustinai. Nunikmatai wi dekas Tuke Pujuuwaitag nuna dekajuawagtinai.’
“Amina pataim aidau, yaakat peejamua imanui nagkamas, dita jeen waitijin amina pachipas chichainak: ‘Kaunatajum Tuke Pujuu niina chichamen Ezequielai awetugma nunú antukagmi’, wajainawai.
Nunik kaunawag ame chichamun antukagtatus tuke nunin asag, aminí ayaumas pekajui. Amek dita diismak aents kantamtan yacha pegkegchin anenkan kantamnujai betekaitme, ditak senchi wakegainawai ame chichamun antukagtatus. Tujash ditak kuichkin ima puyatjuinawai. Nunidau asag ame chichamunak antugtamainayatak uminatsui.
Tuja wi taja duka shiig wamak uminkattawai. Nunú betek umintai, dekawagtinai Apajuí chichamen etsegtin dita pujamunum puja nuna, tawai Apajuí”, tiuwai Ezequiel.
Nuigtu Tuke Pujuu chichagtak:
“Aentsu uchijiyah, Israel aents aidaun apuji aina nunú juna apu Tuke Pujuu tawai: ¡Chah, apu Israel aents aidaun uwigjai betek kuitamin aina nunak wait anentuinajai! ¡Dita aidauk nunú uwijan shiig kuitamtsuk ima ditanunak anenmama batsatui!
Atumek uwija muntsuji ijugbau umagme, tuja nuna uje najanamush nugkuagme, nuigtush uwig duwejam aidau maagme; dutikayatkujum uwig aidauk kuitamtsugme.
“Atumek uwig kakakchau aidaush kuitamtsugme, tuja jakuishkam ampiatsjume, nawen kuwimjukmataish pempenjagmesh kuitamtsugme, tuja wagakmataish ejakjumek ataktu awakeatsjume, tuja megkaekamtaish egatsjume, duka dutiktsuk ayatak asutiakjum senchi waitkagme.
Mina uwig aidauk kuitamain atsugsam, ditak batsatu asa pisaja megkaejae, nunik wainak yujaun kuntin kajen aidau yuwinawai.
Uwig aidauk ashí muja aidaunum tuja nain aidaunum pisaje, nuninak ashí nugkan pampamtuk megkaejae, nunik megkaejamtaish, nuna egaka awakjatatus puyatjauk makichkish atsawai.
“¡Uwija kuitamin aidauwah, wi taja nunú shiig antuktajum!
Mina uwig aidaun kuitamainuk atsau asamtai, kuntin ikamia kajen aidau amuke. Uwija kuitamkagtinun adaijamu aidauk uwignak kuitamainatsui. Ditak anenmamainak uwig aidaunak pachikchaje. Witjai apu Tuke Pujuunuk, nunak dekaskenum tajai.
Nuadui wi chichaman tajim nunú uwija kuitamin aidautijum shiig antuktajum:
Uwija kuitamin aidauwah, wika yamaik atumnak shiwagmajime, mina uwig aidau kuitamkatajum tiuwaitjim dusha betekash umikujum nuna dekajuattajime. Dutikakun mina uwig aidaun apuji ainajum nunak jiiktatjime. Nunak dutikattajime ima atumek anenmamkujum mina uwig aidau yuu batsamijum tusan. Dutikan mina uwig aina nunak ataktu yajuakan ijumjattajai, tawai tusam ujakta.”
“Tuja mina uwig aidaunak tikich kuitamkatnume tusanuk idaisashtatjai, ima wiki kuitamkattajai. Witjai apu Tuke Pujuunuk, nunak dekas dutikattajai.
Aents uwigji megkaejamtai puyatjuwama imatiksan mina uwig aidaunak puyatjittajai, nuadui yujagkim suwe wajasmatai ishamainak pisaja megkaeja nunak ataktu yajuakan ikaunmattajai.
Tikich nugkanum achija yajuakbau batsata nuna ataktu awakjan, dita nugke ashí batsamtukbauwa nuwi ikaunmattajai. Dutikan dita nugken muja aidau, entsa aidau ayá nuwi ashí yajuaka iwajan chijichi pegkeg aidaun ayujawagtatjai.
Israel aents aidau nugken muja aina nuwi yajuakan iwagtatjai, nuwiya dupa shiig pegkeg aina nuna yuwatnume tusan. Dutika ai nuwiyan pegkeg dupa aidaun shiig yuwawag ayamjagtatui.
Wi dita yuwatnunak susattajai, dutikakun ayamtiksagtatjai. Nunak dekas wi umiktinjun tajai.
Uwig megkaeja nuna egakan tikich jintanum yujaunash yajuaka ikaunman nawen ichiinkau akuish, shiig dijajan ijijuan kuitamkattajai, tuja duwejam wajiu aidaunash kuitamkattajai, dutikakun kakaakchau aidaunashkam shiig kuitamkattajai.
“Atum mina uwig aidautigmin wi tajim nunú antuktajum: Atum ainajum anuiyag uwig múun, tuja uwig tsakatuch, uwig kakaakchau, uwig wajiu, tuja chivokesh akuishkam ashí betek ijumsan kuitamkattajai.
Atum ainajum anuiya chijichi pegkejan yuwinakush shiijak aneenatsui, ayatak tikich chijichi ayaunash najak tsaika ukuinawai. Yumi pegkejan saawin umuinawai, nuninayatak tikich saawi wajas aunak wajatug ukusmak ukuinawai.
Mina uwig kakaakchau aidauk atum chijichi najakbaun yuwawagtatui, tuja yuminashkam atum ukusmakbaun uwajagtatui.
Nuadui wi juna tajime: Wika aents wajiunash kakakchaujai betek diisan suwimkan susattajai. Nunak dekas dutikatnujun tajai.
Tujash mina uwig aina nunak wi ayamjukagtatjai. Ataktu kasajuinak waitkastinme tusanuk idaisashtatjai. Mina uwig aina nuwish yakita shiig takaush, tuja shiig takachush nunak wi diistatjai.
Mina inakeg David mina umigtujakua nunú uwijan kuitamkati tusan ataktu untsuktatjai.
Witjai Tuke Pujuunuk. Wi dita Apajuíji atatjai, untsu dita apujig David atatui. Witjai Tuke Pujuunuk, nunak dekas uminkatnun tajai.
Agkan pujusagtinme tusan wi ditajai chichaman umiktatjai. Tuja kuntin ikamia kajen aina nunak yaja ishiaktatjai, dutika ai mina uwig aidau agkan batsamsatnume, nuninak ikamash agkan kanitnume tusan.
“Mina uwig aidaunak midau muja pegkegma nuna yantamen batsastatjai, tuja ditanak wi yaigtatjai, dutikakun yuminashkam nunú tsawantin yutugti tibaunak imatiksanuk yutumtijattajai.
Numi aidaush nejeagtinai, tuja ajakmamash shiig tsapai kuashat nejetnai, nuadui ditak dita nugken shiig batsamsagtinai. Mina aentsug aidaun waitkaina nuna suwimkan suwakun agkanmitkawaja ai, wi dita Apajuíjiyaitag nuna shiig dekawagtinai.
Aents Israel wegantuchu tikich nugkanmaya aidauk, Israel aents aidaunak ataktu dita inataiji emakag waitkaschagtinai. Tuja kuntin kajen aidaukesh ditanak yuwachagtinai. Nuadui ditak makichkish ishamkagtutsuk agkan shiig batsamsagtinai.
Dita nugkenak pegkeg, ajak aidaush shiig tsapau awajsattajai. Nuadui ditak nujantaik waittsachagtinai, tuja tikich nugkanmaya aidaush ataktu awagkiajag dushikjachagtinai, wagki shiig batsatu asagmatai.
Nuadui wi Tuke Pujuu, dita Apajuíjin ditajai pujag nuna dekawagtinai. Witjai apu Tuke Pujuunuk, nunak dekas tajai.
Atumek mina uwijujai betek ainagme. Witjai atumin Apajuígminuk”, tiuwai Tuke Pujuu.
“Nuadui Israel aents aidau chichagkum: “Juna aatus apu Tuke Pujuu chichaak: Atumi pegkegchaujin tikich aents aidau mina daag pegkegma nuna dushikinawai, nuadui atumek tsagkujamak amaitsugme. Nunin ajuminig wika mina daag pegkegma nuna ayamjakun agkanmitkattajime. Dutika ai nuna wainkag wika Tuke Pujuu pegkejam, ashí senchigtin, Israel aents aidaun Apajuíjiyaitag nuna dekawagtinai. Witjai Tuke Pujuunuk nunak dekas uminkatnun tajai.
Atum tikich aents aidau waitkam batsatjum nunak wi agkanmitkattajime, dutikan yajuakan atumi nugkeen ikaunmatnaitjime.
Atumek dakumka najanamu tsumain emematin ainagme, tujash wi atumi tudaujinak kajimatkin idaisattajai, dutikan jáanch bika dijaja pegkeg ematia numamtuk dijajan pegkeg awajsattajime.
Wi atumnak yamajam pujutan, pegkeg anentaimtajai amastatjime. Dutikakun kakajus antumtikmainchau kayajai betek ainajum nuna, kakagchauch chichaman umin awajsattajime.
Nuigtushkam mina Wakanjun amastinaitjime, mina chichameg umiktin agagbau aina nuna umiktinme tusan.
Dutikamu asajum atumi apachjum aajakajua nuna nugkan susauwaitag nuwi jegajum batsamsatnaitjume. Tuja atumek mina aentsug atatjume, wi atumi Apajuíjum atatjai.
Atumi tudaujumnak esakatjattajime, dutikakun shiig kuashat trigon tsapamtikatnaitjai, nunú yuwakjum ataktu awagkigmek nujantaik waittsashtinaitjume.
Tuja ashí numi nejen aidaunak, atum ajakmamu aidaujai senchi nejemtikatnaitjai, wagki atum nujantai waitiagmin, tikich nugkanmaya aidau dushiktamaina nunak ataktu awagkig dushiktamjashtinme tau asan.
Nuna dutika ai atumi pujutjum pegkegchau, tuja takamujum aidaush shiig pegkegchau aina nunú wainmamkajum datsagtatjume.
Israel aents aidautijum shiig antuktajum. Wi ashí nuna dutikattag nunak atum pegkejam asagminkish dutikashtatjai. Nunak dutikattajai, atumi pujutjum anentaimtusjum datsaagminjum tusan. Witjai apu Tuke Pujuunuk, nunak dekas uminkatnun tajai.
“Wi atumi tudaujum aidaun ashí tsagkujan, atumi yaaktaji tsaikbau aina nuna ataktu jegamjatnume timatai, jegamjajum nuwi batsamsatnaitjume.
Tuja atumi nugkeg ukumkimu asa takascham bashiak au, atum ataktu kaunajum nuwi ajakmatnaitjume. Nuna ashí aents nuni nagkaemaidauk wainiagtinai.
Nunik chichainak: ‘Juju nugka ukumkimu asa bashiak amaya nunú yamai Edégjai betek wajase; tuja yaakat tsaikbau asa kaya tuwasua weaku aajabia dushakam shiig jegamja peeja umikbau ainawai. Imannum aents aidau batsatui’, tiagtinai.
Tuja imatika tsaikbaunash wi ataktu jegamjan, tegagbaunash ataktu ajakmakan uminaitag nuna diisag, Israel aents aidau nugken tikich yantamnum aents iwaku pujuidauk dekas Tuke Pujuuwap aikae tiagtinai. Witjai Tuke Pujuunuk, nunak dekas umiktatjai.
“Tuja nuigtush Israel aents aidauk shiig kuashat yujakag uwigjai betek agtinai, wagki nunak dita aatus mina segatiaje. Nunak dekas dutikattajai. Yamaik dita yaaktaji tsaikbau aina nunak ataktu yaaktamkag, nuwi aents aidauk pimasua weaku atatui. Jiista jegamtai, Apajuín emematuinak uwijan shiig kuashat Jerusalén yajumin aina nujai betek atatui. Imanitai nuna wainainak, dekas Tuke Pujuuwap aikawa tiagtinai”, tiuwai.
Apajuí senchiji mina tajutuamtai, niina Wakani egkemjutug muja najatamu pakajin ukunch sakaku tuwasua weakunum ejentunmayi.
Dutijua ashí yantamnum awekatus shiig kuashat ukunch sakaku batsatun iwaintugkabi.
Nuna iwaintujuk chichagtak: “Ame anentaimsamash juju ukunch sakakua dusha ¿ataktu aents najanemainuk aina?” tujutmayi. Tujutkui wi ayaakun: “Apu, Tuke Pujuuwah, duka ame dekame”, tibaijai.
Tusa tai nii chichagtak: “Ukunch sakaku batsata nunú mina pachittsam ujaakum: ‘Ukunch sakaku aidauwah, juju Tuke Pujuu chichame antuktajum.
Apu Tuke Pujuu chichaak: Wi atumnak mayain egketjattajime aneantinme tusan.
Dutikan yaapen, nejen, duwapen batsatkan mayain egketjagtatjime, anean iwaku pujustinme tusan. Dutika ai, dekas Tuke Pujuuwap aikae tujuttatjume’ tita”, tujutmayi.
Tusa tujutmatai nii tujutbaunak imatiksanuk ukunch sakaku batsatun ujakbaijai. Tusa ujaakun wajai, nugka uugmayi, ¡nuniaig ukunch aidauk ikaniagmayi!
Nunikagmatai nii chichagtak: “Mayai pujutan sukagtina nunú mina pachittsam chichagkum: ‘Aatus apu Tuke Pujuu tawai: Mayati iwaku pujutan sukagtinuh, ashí yantamnum taata, nunikam aents jinaa batsata nunú egkemtujam inanjata’ tita”, tujutmayi.
Tusa tujutbaunak imatiksanuk Apajuí daajin tibaijai. Tusa ti ai nunú mayati pujutai egkemtugmayi, dutikam ashí nantajag shiig kuashat suntagjai betek ijunjabi.
Nunikagmatai Apajuí chichagtak: “Aentsu uchijiyah, Israel aents aidauk juju ukunch sakaku aina nujai betek ainawai. Nunin asag chichainak: ‘¡Iik ukunch sakakujai betek ainaji! ¡Iina ayamjutpamainuk atsugtamui! ¡Kakaja ayamjumakchamin wajasji!’ tuinawai.
Tuu batsata nunú mina pachittsam ujaakum: ‘Apu Tuke Pujuu juna tujamui: Mina aentsug aidauwah, atumek aents jinau ukusbaujai betek ainagme, nunin akugminish wi yajuakan atumi nugkemin ejegattajime.
Dutikan jakau aidau ukusbau sakaku ujamaina numamtuk awajkattajime, dutika ai: Juwapi Tuke Pujuu iina Apajuíjiya duka, titatjume.
Tuja wi atumnak mayati iwaku pujutan amastatjime, dutika ai atumek aneantatjume, nunikagmin atumin nugkeminig batsastatjime.’ Nuadui: Dekas Tuke Pujuuwap nii tibaunak betek umike, titatjume. Witjai Tuke Pujuunuk, nunak dekas uminkatnun tajai.”
Nuigtushkam Tuke Pujuu mina chichagtak:
“Makichik numinum agakum ‘Judá aents aidauk Israel aents aidaujai atuunin ainawai’, tuu agagta. Untsu tikich numinum agakum: ‘Josén uchiji Efraín wegantu aina nunú tikich Israel wegantu aidaujai ijunainawai’, tuu agagta.
Dutikam nunú numi mai apatkam achikta.
Dutikawamin ame wegantu Israel aents aidau inimpainak: ‘¿Jusha wagka aikame?’ tujamainakuig,
ame ayaakum: ‘Tuke Pujuu juna aatus chichaak: Numinum José daaji agagbauwa nuna Efraín tikich Israel aidaujai takakuina nuna jukin, tikich numi Judá daaji agagbauwa nujai apatkan makichik numi awajsattajai.
Tuja ame jimag numinum agagmaun nunú ditash wainainai mai apatkam achikta.’
Nunú takusa wajasam dita chichagkum: ‘Tuke Pujuu juna aatus chichaak: Israel aents aidau tikich aents aidau nugken batsata nunak jiija yajuakan dita nugken ikaunman batsastatjai.
Dutikan dita nugkenak dita mujaji aidaujaí ashí makichik nugkak emattajai. Dutika ai jimag nugka akankachbau makichik apugtinuk agtinai.
Tuja nuigtushkam Israel aents aidauk ataktu awagkig, dakumka najanamu tsumain aina nuna emematuinakug tunamagchagtin ainawai, tuja tikich pegkegchau aina nunashkam takama yujashtin ainawai. Dita pegkegchaujinash pachitsuk idaisatnaitjai. Ditak mina aentsug agtinai, untsu wi dita Apajuíji atinaitjai.
“ ‘Dita aidaun apujig David atatui, tuja ditan kuitamkatnushkam ima Davitak atinai. Untsu chicham umiktinun wi ditan susauwaitag nunak dita umikagtinai.
Nuninak wi Jacopan nugka susauwaitag nuwi batsamsagtinai. Nunú nugkanum dita muunji aajaku aidaushkam batsamajaku ainawai. Nuwi ditak dita uchiji aidaujai tuke batsamsagtinai, tuja dita wegantu aidaushkam ashí nuwi batsamsagtinai. David mina inakjua nunú dita apujig tuke atinai.
Utugchat atsaunum agkan batsamsatnume tusan wi ditajai chichaman umiktatjai. Wi ditajai chichaman umiktatag duka atakesh tuke yapajinashtinai. Wi ditanak shiig kuashat uyujkatnaitjai, tuja dita nugken mina emematjaku ijuntain tuke asatnun umiktinaitjai.
Dutikan ditajai pujustinaitjai, nuniakun wi dita Apajuíji atinaitjai, untsu dita mina aentsug agtinai.
Mina emematjaku ijuntai nugka dita batsamtain jegamkamu tuke atina nuna tikich aents Israel wegantuchu aidau diisag, dekas Tuke Pujuuwap Israel aents aina nunak etegkauwaita tiagtinai. Witjai Israel aents aidaun Apajuíjinuk’ tawai Apajuí”, tusa Ezequiel tiuwai.
Joaquim Judá aents aidaun apuji wajas kampatum mijan inamai, Babilonia nugkan apuji Nabucodonosor Jerusalégkan jetektatus niina suntaji aidaujai tenteawajui.
Apu Nabucodonosor Israel aents aidaun depetuk, apu Joaquiman tikich Israel aents aidaujai achija yajuakti tau asa, Tuke Pujuu Israel aents aidaunak yaigchauwai. Tuja Apajuí emematku ijuntai jegamkamunum takatai aidaunashkam yajuaktinme tusa tiuwai. Nuadui Nabucodonosor Israel aents aidaun achija Babilonia nugkanum yajuakui, dutikak Apajuí jeen takatai ayaunashkam kuashat yajuak Babilonia nugkanum ejegauwai, dutika dita apajuímtai aidau jegamjukbaunum nunú emematku takatai waji akik pegkeg aidau ayaunum nuwi awayauwai.
Tuja nuigtushkam apu Nabucodonosor niina aentsji aidau apu pujusa inamtaijin takau aidaun apuji Aspenaz aajakua nuna chichajak: “Israel aents achigbau aina nuwiya apu wegantu aidau, tuja aents eme anentsa diitai aina nuwiyashkam datsauch shigmauch, yantsaptin, iyashish pegkeg, ashí yacha, apu inamtaijin pujusa takamain aidau etegjata. Dutikawamin iish wajuk batsamin ainaji nunú, tuja iina chichameshkam kampatum mijanai jintinnati.
Tuja ditak kampatum mijanai apu yuwatin umikbaun yuwawagtatui, umutainashkam apu uwagtin umikbaun umiagtatui. Nuni nuninakua kampatum mijanan ejeyag, duwi nagkamas apu takajuinak batsamsatnume tajai”, tiuwai.
Datsauch aidaun etegjaju aina duka ipak usumta imajin Judá wegantu aajaku ainawai; dita daaji aidauk: Daniel, Ananías, Misael, Azarías aatus aajakui.
Tuu daagtin aidaun Aspenaz yapagtukui, dutikak: Danielan Beltsasar adaikauwai, untsu Ananíasan Sadrac adaikauwai, tuja Misaelan Mesac adaikauwai, untsu Azaríasan Abed-nego adaikauwai.
Tujash Danielak nigki anentaimas dekas wika apu yutainak yuwashtajai, umutaijinkesh uwagchatjai tumamiuwai, wagki nii nuna yuwakug pegkegchau wemain dekapeau asa. Nuadui Aspenazan chichajak: “Apu yutai aina nunú yuwata tusamek wait aneasam waitkagsaipa, tuja mina kumpag aidaushkam waitkasaipa”, tiuwai.
Tusa tutaish Apajuí Danielnak yayau asamtai Aspenazak kajegkachui.
Dutikayatak chichajak: “Atum yuwatnunak, tuja atum vino uwagtinnashkam apu chichaman umike. Nuadui wika mina apujun ishamajai. Wagki tikich datsa aidau pegkeg batsatai, atum yujumak yuwachu asajum jaujai betek shigchau wajasjum pujagmin, apu waipakag mina mantumainai. Dutijuamtaig atumdau utugchatak atatui”, tiuwai.
Nuna tusa apu pujusa inamtain waji aidaun kuitamin Melsar aajakua nuna Aspenaz etegkauwai, Danielan niina kumpaji aidaujai kuitamkati tusa. Dutikamtai Daniel Melsarjai chichastatus weuwai, nunik jegajua chichajak:
“Jutii aidautik amina inakem ainaji. Nuadui wait aneasam diez tsawantai ii yuwatnuk, yutai ajanmaya juukbau aidau yumi uwagtinjai sukagtusta tajame.
Tuja nunú diez tsawan jegamtai, tikich datsauch aidau apu yuwatin umikbaun yuwina nujai apatkam diijattsata. Nunikam ame wajuk anentaime nunú tita”, tiuwai.
Tusa tima ayu tusa Daniel tibaunak imatiksag dutikauwai.
Nunú diez tsawan nagkaemakmatai diikma, Danielak niina kumpaji aidaujai tikich datsauch aidau apu yuwatin umikbaun yuwidaun nagkaesau shiig pegkeg wajiu aidau batsatun wainkauwai.
Dutika wainak, yujumak vinojai susatajum tusa apu tibaunak sutsuk yutai ajanmaya juukbau aidaun yumijai sujakui.
Nunú ipak usumat datsauch aajaku aina nunak, ashí waji aidaun unuimagtinme tusa Apajuí yachamtikauwai. Nuigtush Danielak kajanmayanash shiig dekajakui.
Apu tsawantan mamikiamu jegamtai, Aspenaz datsauch aidaun yajuak apu Nabucodonosor pujamunum ejegauwai.
Dutikamtai apu ditajai chichasui. Tujash Daniel, niina kumpaji aidaujai shiig yacha aajaku aina imannak tikich datsauch aidaunak makichkish wainkachui. Nuadui ditak apu takajuinak batsamsajui.
Apu nii dekatag tusa wakegamujinak ashí inias dekajakui, tuja anentaimas dekamin aidau, tunchi aidau apun ujajaku aina nuna nagkaesau ditak shiig yacha aajaku ainawai.
Aatus Danielak nuwi pujaig, tikich apu yamajam Ciro, Persia nugkanmaya aajakua nunú, Babilonia nugkan apuji wajasui.
Nabucodonosor apu wajasa jimag mijana nuna inamak pujus, kajanum kuashat pegkegchaun kajamjauwai, nunik wagkanuk aan kajamjaja tusa senchi anentaimak kanumainchau dekapeau.
Nuniak ujatkatnume tusa, anentaimas dekamin aidaun, tunchi aidaun, yaya dekapau aidaun aatus untsukui. Dutikam apu pujamunum jegawajui.
Nunikagmatai apu nii kajamjamujin ditan ujaak: “Kajanum kajamjag nuna shiig ejemainchau dekapeakun senchi anentaimjai”, tau.
Tutai dita arameo chichamai apun chichajuinak: “¡Apuh, kuashat tsawan pujusam inamjatin ata! Tuja waji kajamjaume nunú amina inakem aidauti ujajatkata, nunikamin wagkamek aan kajamjaume nunú ashí ame ujakmi taji”, tiajui.
Tusa tiagtai apu ditan ayaak: “Wika juna anentaimsajai. Wi kajamjag nunash wajukatnunak aan kajamjaja nunú betek ujatchakjumek asaja ijinam atatjume, tuja atumi jeshkam ashí tsainkattawai.
Untsu atum wi kajamjag nunash wagkanuk aan kanagja nunú betek ujatkagminig, kuashat waji aidaun amastatjime. Dutikakun ashí aents aidauk atumin eme anenjamtinme titatjai”, tiuwai.
Tusa timatai anentaimas dekamtan yacha aidau niina ataktu chichajuinak: “Apuh, ame waji kajamjaume nunú etsegkata, nunikamin wajukatnuk aan kajamjaume nunú ii ame ujakmi”, tuidau.
Tujash wi tija nunak yapajiashtatjai. Ayu kame wi kajamjag nunash wajukatnuna aannunash kajamjaja nunú yamai ujatkatajum. Nunú ujatkagmin dekas yachap ainawa titajime. Nunú betek ujatchakjumek ashí betek suwimak jukittagme”, tiuwai.
Untsu apajuímtai aina dutsu ujapakaintai. ¡Tujash duka juju nugkanmak batsamchauwai!” tuidau.
Tusa timatai Danielnashkam niina kumpaji aidaujai maatasag shimutuk egakajui.
Suntag apu kuitamin aidaun apuji Arioc aajakua nunú aents yacha anentaimas dekamin aidaun ijinatatus umintaun Daniel dekauwai.
Nunik Ariokan jegajua shiig pegkegnum iniak: “¿Wagka apush aents yacha anentaimas dekamin aina nunú ijinatajum tusash inamjae?” tau. Tusa iniam, wagkag inamjabi nuna ashí ujakui.
Dutika ujakam Daniel apun jegajua chichajak: “Apuh, wait aneasam tsawan sujusta, nunikamin ame kajamjaum dusha wajukatnuk aan kajamjaume nuna dekaan ujaktajame”, tiuwai.
Nuna tusa ukuak nii pujutaijin weuwai, nunik niina kumpaji Ananíasan, Misaelan, Azaríasan aatus nii apujai chichasbaun ashí ujakui. Dutika: “Apajuí segatajum nii nuna ashí dekamtijamati, wagki nunú betek ujakcha ajin babilonianmaya yacha aina nuna mainak iinash mantamawainum”, tiuwai.
aatus tiuwai: “Apajuíyah, amek senchigtin ashí yachaitme. ¡Apajuín daajiya nunú ajumaish tuke ememattai atin ati!
Anentaimsaish ejemainchaunash nii iwainauwai, tuja uukbau ataish nigki iwainauwai. Apajuíyai tsaaptinuk.
Apajuíyah, ametme mina apachug aajaku aina nuna Apajuíjimek, amina see takun emematjame. Ame minak yacha wajiu etiume, tuja ii sumakmag duka imatiksamek, apu nii kajamjamujin anentaimtus dekatatus waitma nunú mina iwaintugkaume”, tiuwai.
Nuna aatus Apajuíjai chichasa ukuak, Ariokan wejiuwai, nunik jegajua chichajak: “Aents yacha anentaimas dekamin babilonianmaya aina duka kajegkaipa. Dekas mina apui ejetuata. Nii kajamja nunash wajukatnunak aan kajamjae nuna wi ashí ujaktajai”, tiuwai.
Tusa timatai Arioc Danielan juki wamak apu Nabucodonosor pujamunum ejegauwai, dutika apun chichajak: “Apuh, ame kajamjamugmin ujapaktinun judío aents achija yajuakbau batsata nuwiyan makichik jukin itaajai”, tiuwai.
Tusa timatai Danielan dita Beltsasar adaikau aina nuna apu chichajak: “Ameka wi kajamjag nunú ejeyim, nunash wajukatnunak aan kanagja nunú ¿tujutmainaitam?” tiuwai.
Tusa tama Daniel ayaak: “Ame kajamjaum nunak, aents anentaimas dekamnukesh, tunchikesh, yayan dekapau aidaukesh wajukatnuk aan kajamjaume nuna ejeyig makichkish ujapamainchau ainawai.
Tujash Apajuí nayaimpinum puja nunuwai dekamainchaunash dekamtikagtinuk. Nii aminak atakea duwi atinun iwaintugmake. Jujuwai kajamjaum duka.
Nuna minashkam Apajuí iwaintugkame, tujash wi tikich aents aidaun nagkaesau yacha asamtaigkish iwaintugkache, ayatak ame kajamjaum dusha wajukatnuk aan kajamjaume nuna ujakti, dutikam shiig dekaati tusa iwaintugkae.
Nuna buukeg tikichjaigkish pachimjachbau ayatak oro najanamu; tuja detsepeg kuntujijai plata najanamu, untsu ampuji bakuijai bronce najanamu,
kagkaji hierro najatuamu, tuja naweg hierro tsakusjai pachimja najanamu wajau wainkaume.
Nunú dii wajamin makichik kaya múun mujanmaya, aentskesh shitakchamaitak nigki kagkegak juwaki nunú wajattaman, dawenum dekegka nawe tsaigkam iyaag tepesmae.
Nunik iyaabuik oro, plata, bronce, hierro aidauk tsainak yuku wajase. Nuniaig dase senchi dasentak trigo akaaku duke ijumjamun umpui utsauwama numamtuk umpui utsagke. Dutikam tuke megkagak megkaekae. Untsu nunú kaya tuku tsaikua duka muja shiig múun najaneau wainkaume.
“Apuh, ame kajamjaum duka juju ainawai. Tuja dusha wajukatnuk aan kajamjaume nuna yamai ujaktajame:
Apuh, aents dakumka najanamun buuke oro wainkaum duka ametme. Aminak Apajuí nayaimpinmayaya nunú apu etamne, dutijabau asa senchigtin eme anentsa diitai awajtamsae. Tuja nuigtushkam ashí aents nugkanmaya aidaunak kuntin aidaun chigki aidaujai ashí amina idaitugmase.
“Amina ukuugmin tikich aents ametam aan wainkauch apu wajastinai. Untsu nuna ukuujin kampatuma nunú broncejai betek tumain apu wajas ashí nugkanum inamjatnai.
Untsu nuna ukuujin ipak usumta nunú apu wajastinai, tuja duka hierrojai betek atinai. Iman asa tikich apu aidaunak ashí depetuk ijinatnai.
“Tuja nuigtushkam apuh, ame nunú aentsu nawe hierro, tsakusjai najatuamu wainkaum duka ipak usumta nunú apu wajastina duwi aents aidau kanakagtina nunú aan wainkaume. Nunú apua duka hierro katsugma iman atinai. Untsu tikichia nunú tsakus pukutsama nunin kakakchau atinai.
Tuja aents dakumka najanamu wainkaum nuna tsajam nawe hierro tsakusjai pachimjamu tame duka, kanakchagmi ijutkau agmi tusag tikich nugkanmaya aidaujai nuwan sudayagtata nunú aan kajamjaume. Tujash nuninakush hierro tsakusjai apatka anugkam tuke amaitsu numamtuk maki makichik apugtin aina duka makichkish ijunmainchau atatui.
“Tujash nunú tsawantin Apajuí nayaimpinmaya makichik tuké apu atinun adaikatnai, nunak makichkish depetkachagtinai. Tikich apu aidaunak nii ashí depetuk ijinatnai.
Apuh, ame kaya makichkish shitakchamaitak kagkegak iyaak aents dakumka najanamu wajaun dekegka tsaika yuku emau wainkaum duka nunú aikaume. Nuna Apajuí tikich tsawantin nagkaemaktinun iwaintugmake. Ame kajamjaum duka dekaske, tuja wajukatnuk aan kajamjaume dushakam wi taja imanisag betek uminkattawai”, tiuwai.
Tusa Daniel timatai, apu Nabucodonosor Danielan ememattatus tikishmag pujusui. Tuja nuigtushkam Daniel anentag suwakjum kuntin maajum apeatajum dutikakjum kugkuin inciensoshkam apeatajum tusa tiuwai.
Nuna tusa Danielan chichajak: “Atumi Apajuíjiya duka wainka apajuímtai aina nuna nagkaesau múuntai. ¡Niyai apu aidaun nagkaesauwa duka! Niig ashí yachai, nuadui nii ujapakmatai kajanmaya kakajus dekamainchaush ujatkaume”, tiuwai.
Nuna tusa, apu Nabucodonosor waji pegkeg akik aidaun anentag susauwai. Nuigtushkam babilonianmaya nugka yaig aidaun apuji gobernador adaikauwai, dutika nunú nugkanmaya aents yacha dekamin aidaun apuji awajsauwai.
Dutikau asa, Daniel niina kumpaji aidaun chichamjukmatai, ditanashkam Daniel takatai yaigkagtinun adaitujui. Tuja Danielak tikich aents apujai takau aidau batsatbaunum nuwi niishkam pujujakui.
Duwi pujus Apu Nabucodonosor chichaak, aents dakumkajum oro najanatajum tusa inamjauwai. Nuna esantig treinta dekapamu untsu wegkanti tres dekapamu aajakui. Nuna najanawag babilonianum nugka yaig aajakua nuwi muja Durá tutai najatamu pakajin apusajui.
Dutikawagmatai nunú iwainamunum, apu Nabucodonosor tikich apu nugka yaijan apuji gobernador aidaun, suntaja apuji aidaun, apu chichajin aidaun, kuichki diin aidaun, apu chichama epegkin aidaun, aatus ashí ipauwai, nuna wainkatnume tusa.
Dutika ipaam ashí apu aidauk aents dakumka najanamu iwainamunum jiistamawagtatus ijunjajui.
Nunikagmatai, makichik aents ame nagkamattame tusa tibau senchi jiika chichaak: “Ashí aents maki makichik chichamtin aidautijum juwi kaunaujum nunutijum antuktajum:
Uwija kachujin, pigkuijai umpuinak, cítara, lira, salterio, gaita aatus awatuidau antakjumek, tikishmaja pujustatjum, apu Nabucodonosor inamjamtai, aents dakumka oro najanamua nunú ememattatjume.
Untsu nunú tibau aig tikishmag pujusa emematuinachuk, wamak juki pag inagtai kee awa nuwi egkeam agtatui”, tiuwai.
Tusa tibau asag, nuna awatiagtai ashí tikishmajag batsamsajui, nunikag aents dakumka oro najanamun emematuidau.
Tuja ujumak Israel aents aidau nuwi batsatuk emematchajui, nuniagtai babilonianmaya aents aidau, apu ujakmi tusag shiyakajui.
Nunik apu Nabucodonosoran chichajuinak: “¡Apuh, kuashat tsawantai iwaku pujusta! ¡Tuja amina daagmek tuke pachitai atin ati!
Apuh, ame chichaakum músican awatuinamu antakjumek wamak tikishmaja pujustajum, nunikjum aents dakumka oro najanamua nunú ememattajum,
tuja nuna nuniachuk pag inagtai kee awa nuwi wamak jukijum egkeatajum tukagtimume.
Tujash ujumak judío aents aidau, nugka yaig babilonianum awa nuwi amejai atuegak takasagtin Sadrac, Mesac, Abed-nego aatsam batsasmayume, tujash ditak aminak eme anenjamainatsui, nuninak amina apajuímtaijum aidaunash, tuja aents dakumka oro najanamunashkam emematuinatsui”, tiajui.
Tusa ujakam, apu Nabucodonosor senchi kajeka, utitajum tusa inamjauwai. Dutikam yajuak apu pujamunum itawajui.
Dutikawagmatai apu ditan iniak: “Mina apajuímtaijua nuna emematuinatsui, nuninak aents dakumka oro najanamua nunashkam tikishmatjag emematuinatsui tujamaina nunash ¿dekaskek tujamaina?
Nunú dekasketkuish nunak tsagkujajime. Untsu yamai músican awatuinakui, jeganjum tikishmaja pujusjum ememattajum. Nuniakjuminig suwimkanak amaschagtatjai. Untsu atum emematchakjuminig, pag inagtai horno kega imannum egkeatajum tusan titatjai. Nuna dutika aish, makichik apajuíkesh atumnak ayamjutpakchagtatui”, tiuwai.
Tusa tutai, dita chichajuinak: “Iik duka makichkish puyatjatsji.
Ame jinum egkejatuawaminish, Apajuí ii emematnaitag nunú iinak uwemtijamainai, tuja ame itugkami tukagtame, nunashkam iinak Apajuí uwemtijamjattawai.
Tuja Apajuí iina uwemtijamchakuish amina apajuímtaigmia duka, tuja dakumka oro najanamua dukesh tikishmatja emematchapash tusaik makichkish anentaimtsuji”, tiajui.
Aatus datsauch aidau tiagtai, apu Nabucodonosor ditan senchi kajejuk yapinig kapantu wajasui. Nunik aents aidaun, jii kega nunú nuni senchi siete jii kemaina imatikajum ikapagtajum tusa tiuwai.
Tusa tima imatiksag umikagmatai, suntag senchi aidaun etegkeg, atum datsauch kampatuma nunú achikjum jinum egkeatajum tusa inajui.
Tusa timatai, kampatum datsauch aidauk ditashkam tuke apu asag jáanch pegkeg aidaun nugkuajunak imatiksag achikag, jigkaja jukiag jiinum nagkimawag egkeawajui.
Tuja apu inamjamtai jiik nuni senchi ikapajam shiig senchi atushat nimpau asa, suntag aidau uchin achikag egkedaun apeam jinauwai.
Untsu datsauch aidauk shiig pegkeg jigkagbaunak nunisag hornonum egkemsajui.
Nunik pegkeg chimpimtai, Nabucodonosor puyatuk wajaakug aents niina anentaimtan su aidau ijunun jegantun chichajak: “¡Uchi datsa kampatume duka imatiksaikiap jigkaja chimpiamji!” tau. Tutai dita ainak: “Ehe, kampatume duka dutiksaik egkeamji”, tuidau.
Tusa tiagtai apu chichaak: “¿Wagka tujash ipak usumta imanish chimpijua? Jigkagbaunak atimawag jii sukuachbau wajukmaina numamtuk shiig yujawai. Nuigtushkam ipak usumta nuwiya makichik ángeljai betekai”, tiuwai.
Nuna tusa Nabucodonosor horno waitijin jeganta untsumak: “¡Apajuí múunta nuna inake: Sadrac, Mesac, Abed-nego aidauwah, jiinkijum juwi taatajum!” tau. Tusa tama kampatuma duka imanisag jinum chimpiju jiinkiajui.
Nunikagmatai ashí apu aidau nuwi ijunuk datsauch aidaun jegaantag diidau, tujash makichkish esachajui, nuigtush makichik intashigkesh shiig esachui, tuja jáanchji aidaukesh shiig esachu asa, jáanch esau mejegama dukesh shiig atsau.
Nuna wainak Nabucodonosor senchi untsumak: “¡Sadrakan, Mesakan, Abed-negon ayamjak niina aentsji ángelan awema nunú Apajuí ima nigki tuke emamattai ati! Ditak dita Apajuíjin kajinas anentaimaidau asag, wi chicham umikbaunash umikchagmae. Nuadui wainka apajuímtai aina nunú ememattan dakituinak, dekas ayatak jinaami tumabiagmae.
Tuja juju datsauch aina nuna Apajuíji iwainaka imanun iwainamainuk tikich Apajuík makichkish atsawai. Nuadui, nunú Apajuí pegkegchaun chichajuk asaja maam atatui, tuja niina jeshkam apea ajapjam atatui. ¡Nunak juwiya akuish, tuja tikich nugkanmaya akuish, makichkish tsagkujashtatjai!” tiuwai.
Aatus apu chichaman umika pujus, nunú uchi datsa kampatum aajakua nunak imatiksag Babilonia nugkanum nugka yaig provincia aajakua nuna tuke apuji agtinun adaijauwai.
Nuna dutika pujus, apu Nabucodonosor chichaak: “Wika ashí aents maki makichik chichamtin, ditash nugkentin aina duka shiig agkan maanitsuk, ajak aidaun ajakmawag shiig atsumkas batsamsatnume tusan wakegajai.
Apajuí nigki ashí wagakua nunú shiig pegkeg aidaun mina iwaintugka nunú atumesh dekatajum tusan wakegajai.
¡Yaunchkesh dekashtai aidaun Apajuí iwainamua duka, shiig pegkeg makichkish ejemaitsui! Nii inabaujiya duka ajumaish tuke atinai, tuja niina senchijiya dushakam makichkish nagkankashtinai.
“Witjai Nabucodonosor, wika apu asan, makichkish atsumkas mina pujusa inamtaijui shiig aneasan pujuyajai.
Nuniakun, nunash wajukatnunak aan kajamjaja, nuna ujatkatnume tusan, aents anentaimsa dekamtan yacha aidau ashí ikautjuatajum tiabiajai.
Tusa ti ai, tunchi aidaun, anentaimas dekamin aidaun, yaya dekapau aidaun ikaunmawagmatai, wi kajamjamujun ujakajabiajai, tujash makichkish duka nuniktin aan kajamjaume tusag ujatkachagmayi.
Nunik ujatkachagmatai pujai Daniel taawabi. Wi niina daajinak yapagtuan mina apajuíjun eme anentsan Beltsasar adaikamiajai. Wika Danielnak Apajuí pegkegma nuna Wakani jintintui tajai. Niina wi kajamjamujun ujaakun:
“ ‘Beltsasarah, amek juju aents yacha aidau ijuna nuna nagkaesau yachaitme. Apajuí pegkegma nuna Wakani aminí puja nunak wika dekajai, nuadui amek shiig dekamainchau aidaush ashí dekame. Nuadui wi kajamjamujun amina ujaktatjam nunú antukam wajukatnunak aan kajamjaja ujatkata’, tiabiajai.
“Nuna tusan wi kajamjamujun ujaakun: “ ‘Kajanmash nugka múunta nuna ejapeen numi múun jiitkau wajame.
Nunú numia duka shiig muuntan tsakaja nayaimpin antiime, iman asamtai ashí nugkanmaya aidaush wainiagmae.
Nunú numi dukeg pegkeg samekbauwe, tuja shiig kuashat nejeku asamtai, nuna ashí chigki aidauk yuwagmae, tuja kuntin aidauk nuna wajauti bikintunum batsamas ayamiagmae, untsu kanawe aidaunum chigki aidau pasugmagmae, ashí nugkanum iwaku batsamin aidauk nuwiyan yuwa batsamae.
“ ‘Nuna dii wajakman pachiachbau makichik ángel kuitamkagtin nayaimpinmaya akagun wainkamjai.
Nunú senchi untsumak chichaak: “ ‘ “¡Au numia duka ajaka ajuatajum! Dutikajum kanawe tsupijatajum, dukeshkam utsankatajum, neje aidaushkam akagjum utsankatajum. Tuja kuntin aidau nuna wakenti bikintunum batsata duka pisagtinme, pishak aidau kanawen pasugmaina dushakam shiyaktinme.
Untsu wajautiya duka tegainigpajum, ayatak cadena hierro najanamui, bronce najanamujai jigkagjum, ajanum dupa ayaunum ukuktajum. Dutikam jegashik uchupiam asati. Nuniak kuntin aidaujai jimagtuk chijichin yuwati.
Nunú numi anentaimtajig yapajinati, nunikmatai kuntinjai betek wajasti. Nunisag pujus siete mijanan ejeti”, timae.
Aatus Apajuín aentsji ángel aidau suwimkan susatnuwe. Nunak dutikatnuwe, wagki Apajuí nigki ashí wagakua nunuwai apu aidaun inauk, tuja apu atinnashkam nii wakegamun etegkeawai, aikasag makichik nugka apuji atinnash aents aidaunmayan imanchauchin etegka apu emawai tusa aents aidaun nuna iwaintuktag tusa dutikmae’.
“Juna wi amina ujajam nuna kajamjamjai. Nunikan yacha aidaun ujatkatajum tijai, tujash ujatkachaje. Tujash wika amina Beltsasara niimpap ujatkattawa tajai, wagki aminig Apajuí pegkegma nuna Wakani pujawai, tibaijai.
“Tusa ti ai Danielak kuashat anentaimat minitbau asa, puyatak chichatsuk ekemayi. Nuniakui wi niina tikich daajin untsukan chichagkun: “ ‘Beltsasarah, wi kajamjamua duka puyatjukaipa, tuja nunash wajukatnunak aan kajamjaja dushakam puyatjukaipa, ayatak ujatkata’, tibaijai. “Tusa tai nii chichagtak: ‘¡Chah apuh, utugsag ame kajamjaum nunú ashí shiwag aidauwai uminka tajai!
Numi múun shiig esagman tsakaju asamtai, ashí nugkanmaya aidaush wainaidau,
tuja nuna dukeg pegkeg samekbau, tuja shiig kuashat nejeku asamtai, ashí nugkanmaya aidauk nuwiyan yuwawag batsatu, tuja kuntin aidauk nuna wajauti bikintunum batsamas ayamaidau, chigki aidaush nuna kanawen pasugmaidau kajamjaum duka, ame ashí tikich aidaush nagkaesau wajasum nunú kajanum wainmamkaume. Tuja amina imanjumea duka nayaimpinash antigke. Nuigtush ame inabaugminak ashí nugkanum dekainawai’.
“Tuja nuigtushkam Apajuí aentsji nayaimpinmaya kuitamkagtin minis chichaak: ‘Au numia duka ajaka ajuajum tsaiktajum, untsu wajautjiya duka tegainigpajum, ayatak cadena hierro najanamui bronce najanamujai jigkagjum ajanum dupa ayaunum ukuktajum. Dutikam jegashik uchupiam asati. Nuwi kuntin aidaujai ijuntug chijichin yuwati’, tusa tau kajanum wainkaume.
Auk duka Apajuí nigki ashí wagakua nunú amina suwimkan amastatus umigtamka nunú aan kajamjaume.
Amek aents aidaujai ijunjamek pujuschattame, kuntin aidaujai ijunjam pujustatme, nuniakum ditajai betek dupa yutatme. Amek jegashik uchupiam tepettame, nunika pujusam siete mijan ejetatme. Nuwi pujusam dekas Apajuí nigki ashí wagakua nunuwap apu aidaunak inawa, tuja nii wakegamujinap apu atinnash etegkeawa tusam anentaimat jukittame.
“Numi ajakbauwa duka wajautijai ukuktajum tusa tau kajanum antukum duka, dekas Apajuíyapi ashí senchigtinuk tusam anentai jukittam duwi ataktu apu wajastatam nunú aan kajamjaume.
Nuadui wi yamai titatjam nunú antukta: Pegkegchau takatak idaisata, nunikam shiig takakum ujudauch aidau yaigta. Nunú dutikakum shiig aneasam agkan pujakum shiig atsumkas pujuschainpash”, tiuwai.
Aatus Daniel apu Nabucodonosoran ujakua duka imanisag ashí uminkauwai.
Makichik mijan nagkaemakiu ai apu nii pujusa inamtaijin niimak wekagu.
Nunik wekagu untsumak chichaak: “¡Atumesh Babilonia shiig múunta nunú diistajum! ¡Aunak wi awi pujusa inamjatnujun ibau pegkejan umikuitjai! ¡Nuigtush mina senchijun ashí aents tikich nugkanmaya aidaun iwaintuktasan imatikan umikuitjai!” tau.
Tusa eke chichaak wajai nayaimpinmaya chichau antuekauwai, nunú niina chichajak: “Apuh, amek yamai nagkamsamek apu achattame.
Amek aents aidaujai ijunjamek pujuschattame, kuntin aidaujai ijunja pujusam ditajai betek dupa yusa pujusam siete mijan ejetatme. Nuwi pujusam dekas Apajuí ashí senchigtina nunuwap apu aidaunak inawa, tuja nii wakegamujinap apu atinnash etegkeawa tusam anentaimat jukittame”, tiuwai.
Nuna tusa inagnaig duka imanisag uminkauwai. Nuadui Nabucodonosor niina pujusa inamtaijin pujaun jiiki jukiag baka batsatbaunum ejegan ukukiajui. Dutikam nuwi pujus bakajai betek chijichin yuu pujau. Nuwi pujus jegashkijug pujau, tuja intashishkam águilan ujejai betek, nanchikish águilan nanchikijai betek muuntan tsakapak pujau.
“Wi suwimkan juki waitiamu tsawan amuekamtai, wi Nabucodonosor nayaimpin diismaijai, nunikan detsemeajujai betek waitu pujamujun tsagagbaijai. Nunikan Apajuí nigki ashí wagaku tuke pujuuwa nuna emematkun: “ ‘Apajuí senchijiya duka nagkankashtin atakesh tuke atinai, niina inamtaijiya dushakam tuke imanuk atinai.
Apajuí emtinig aents aidauk tikima wainkaush ainawai. Apajuík nayaimpinmash, nugkanmash nii wajuk wakegawa nuna umiawai. Apajuíjai ainik tudaimainuk atsawai, nuigtush ¿wagka aikame? tusa tumainkesh atsawai’, tibaijai.
“Tusa Apajuín emematin nagkanmawaik, detsemeaja pujamugnak pegkeg wajasmaijai, nunikan ataktu inamtan nagkamabiajai. Nunika ai chichamnum mina yaintujaku aidau tikich aents apu aidaujai ashí kautjuawagmayi. Nunik kaunawagmatai, ditajai ijunjan yaunchuk aajakbaujun nagkaesau wajasmaijai.
“Nuadui wika Apajuí nayaimpin apujiya nuna emematjai, wagki nii takamujiya duka betek shiig pegkeja nuadui. Aents emebauwa nunak Apajuí inatsawai. Wika apu Nabucodonosoraitjai. Wi nunak dekas tajai.”
Apu Belsasar Babilonia nugkan apuji jiista muuntan umika, niijai takau aidau mil aents eme anentsa diitai aidaun ipauwai. Dutika ipaam kaunawag vinon shiig kuashat uwajajui.
Tuja apu Belsasarchakam kuashat vinon uwag nampeka, yaunchuk niina apaji Nabucodonosor Jerusalégnum Apajuí emematku ijuntai aajakua nuwiyan shikika umutai oro najanamu aidaun, plata najanamu aidaujai yajuakua nuna utugtitajum tusa inamjauwai. Nunak nii ipaamu aidaujai, tuja niina nuwe aidaujai, nuigtu awan nuwe aidaujai aatus batsamas duwi shikikag umú batsabiagtatus tiuwai.
Nuna umuinak batsamas dita apajuímtaiji oro, plata, bronce, hierro, numi, kaya najanamu aidaun emematuinak kantama batsatu.
Imatu batsatai makichik uweg tanishnum wantinak, jii kegau asamtai, apu pujusa inamtaiji tanish pujui ukatkamunum paan agau. Nuna apu wainak,
senchi ishamak kujaak yapinig puju wajasu.
Imaniak, babilonianmaya tunchi aidaun, yaya dekapau aidaujai senchi untsumak chichajak: “Anú chicham agajam awa dusha wajintuaki nuna ujatkaunak jáanch shiig pegkeg yamakaitkaun anujattajai, tuja nuigtush kuntujeanum nugkutai oro najanamun anujattajai. Niinak mina ukujui tikich jimag apu aina nuna ukujin apu atinun adaikattajai”, tau.
Tusa imattai aents yacha yaya dekapau aidau, anentaimas dekamin aidau aatus nuwi apu inamtain batsatuk ashí jiinag chicham agajam aunum utsanawajui. Tujash wajintu agagbauk ayi nuna aujus diis nuna taku tawai tusa apu ujamainuk makichkish atsusui.
Belsasar nii aents ipaamu aidaujai pampainiagtai, nuwa múun niina dukuji reyna tutai pujau jiinki, yujumak yuwaku ijuntainum wayauwai. Nunik chichaak: “¡Apuh, kuashat tsawan iwaku pujustin ata! ¡Imanikmek puyatkaipa, tuja nuigtush senchi ishamkaipa!
Juwi iina nugken makichik aents yacha pujawai. Niyaig Apajuí pegkegma nuna Wakani pujawai. Amina apa Nabucodonosor ayá nunú niina shiig wainajakui, nuadui ashí aents yacha anentaimas dekamin aidaun apuji adaikauwai.
Nunú aents yacha duka kajanmayanash, tuja utugchat shiig dekamainchaunash shiig etsegmainai. Niina daajig Daniel aig apu Nabucodonosor yapagtua Beltsasar adaikauwai. Nunú untsukta, dutikawamin nii taa juju agagbauwa jusha wajintuk agagbauwaita nuna ujapakti”, tiuwai.
Tusa tima Danielan untsukui, dutikam taamtai apu niina iniak: “¿Amekaitam Daniel mina apag Nabucodonosor judío aents Judá nugkanmaya aidaun achija ikaunmauwa nuwiyam?
Amina pachipas ujatuinak, Apajuí pegkegma nuna Wakani Danielai pujawai, nuadui niig shiig yachai, iman asa kajanmaya shiig dekamainchaunash betek etsejui tujamainawai.
Ame eke tatsminig juwiya dekas ashí aents shiig yacha anentaimas dekamin aina imanun ikaunman, juju agagbauwa dusha wajintua nunú ausa diisjum ujatkatajum ti ai diisagmae, tujash makichkish dekainatsui.
Tujash wika niimpap utugchat shiig dekamainchaunash juna taku tawai tusa etsegmainaita tajame. Anú chicham agajam awa dusha wajintuaki nunú ujatkaminig, jáanch shiig pegkeg yamakaitkaun anujattagme, tuja nuigtush nugkutai oro najanamun anujattagme. Nuigtushkam mina ukujui tikich jimag apu aina nuna ukujin apu atinun adaikattajame”, tau.
Tusa tama Daniel niina ayaak: “Apuh, tanishnum agagbauwa dusha wajina takug tawa nunak wi aminak ujamainaitjame. Tujash minak makichik wajigkesh sujumaitsume, nuigtush apu adaitukti tusanush wakegatsjai.
“Apajuí nigki ashí wagakua nunú, amina apa Nabucodonosornak apu emauwai. Nuadui nugka muunnum aents batsamin aidaush ashí ajaantus diijaku ainawai, niina imanjinash shiig dekajaku ainawai.
Nuigtushkam ishamainak kujaidau, wagki nii yana kajejawa nunak mau, dutikak wait anentamujinak mautsuk idayu asamtai. Nii yana apu ati tusa wakegawa nuna apunash adayu, untsu nii dakitamunak idayajakui.
Apu Nabucodonosor, nigki ima wagaku senchigtin anenmamtai, Apajuí nii apu aajakua nunak atankiuwai.
Dutikamu asa nigka aents aidaujai ijunjag pujumainchau asamtai, kuntin aidau batsatbaunum ejegawag ukukiajui. Dutikam nuwi pujus burro ikamia aidaujai betek dupan yuujakui, tuja iyashinashkam jegashik jegashkijam tepejakui, nunik nuwi pujus dekas Apajuí nigki ashí wagakua nunuwap apu aidaunak inawa, tuja nii wakegamujinap apu atinnash etegkeawa tusa anentaimtan jukiuwai.
Nuadui Apajuí dushikiakum niina jenia shikika umutai aidau yajuakbau aina nunú itagtuatajum tusa inamjamin ikaunmawagmatai, nujai vino shikikam tikich apu ipaamu aidaujai umame, wainka apajuímtai aidau oro, plata, bronce, hierro, numi, kaya aidau najankamu, wainmatnash wainmachu, antutnash antuchu, anentaimtajish atsu aina nunú emematu wekaeme, Apajuí pujutan amasua nunú emematmain idaikum.
Nuadui Apajuí uwejan awemae juna agagti tusa. Nunú chicham agagbauwa duka juju ainawai:
‘MENE MENE TEKEL Y PARSIN’,
Juju chicham aina duka juna taku tawai: MENE tawa duka: Ame apu asam inamam nunú amuekatnunak Apajuí tsawantan mamiktugmae, taku tawai.
Untsu TEKEL tawa duka: Makichik waji yaunchuk kijin aajaku duwi dekaapam kijinji megkaekauwa numamtuk amina Apajuí apu etamiu aig, ame shiig takaschaum nuna taku tawai.
Tusa ujakam nuna ashí antuk nagkanmawaik, Daniel jáanch shiig pegkeg yamakaitkau anujatajum, tuja nugkutai oro najanamua dushakam anujatajum tusa inamjauwai. Nuna tusa, nugka yaijan apuji kampatuma duka Daniel atatui tusa ashí etsegkauwai.
Nuna tusa kintamun nunú kashia duik apu Belsasar Babilonia nugkan apujin mau ainawai.
Nunikmatai Darío Media nugkanmaya aajakua nunú apu wajasui. Tuja Daríok sesenta y dos mijanji ajamu apu wajasui.
Darío apu wajasu asa niina yaigtin aidaun ciento veinte gobernadoran adaijauwai.
Tuja gobernador aidau takagtai, diistin aidaun kampatum apun adaitujui. Nunak adaitujui wagki apu nuna uyumak anentaimak waittsai tusa. Nunú kampatuma nuwi Danielchakam pachitkau aajakui.
Tuja Daniela takatjig tikich apu aidaun takatjijai diismash nii ima yacha shiig takajakui. Iman asamtai apu anentaimas, ashí wi inabauwa nuwi mina aentsug aina nuna apuji dekas adaikatjai tiuwai.
Nuna tikich apu aidau dekawag, wajinmak dewakat, tuja nuniachkush wajinak shiig umikchat nuniakuig apu ujatkami tusag egatuidau. Dutikainakush Danielak shiig takau asamtai, makichkish pegkegchaunak waitkachajui.
Nuniku asag chichainak: “Daniel shiig takatsui tusa tsanumjumainuk makichkish atsujui, untsu nii Apajuín umigjai tawa nuwi utugchat apujtusmi”, tiajui.
Aatus gobernador aidau chichaman umikag, apu Daríojai chichastatus shiyakajui. Nunik jegajuawag chichajuinak: “¡Apuh, kuashat mijan pujustin ata!
Apuh, chicham umiktina nunú papii najannati tusa, amejai takau aidauti chichasji. Nunú chicham umiamunmak: makichik nantua duwi tikich apajuímtai aidau, tuja aentskesh emematbauk shiig atsusti, untsu apuh, ima aminak emematjamtinme. Tuja nuna umiachunak leónka batsamtain egkeatnume.
Nunú papii ame firmawaminig, nunak makichkish yapagmainchau ainawai. Duka aatus Media nugkanum Persia nugkanmashkam umikbauwai”, tiajui.
Tusa tiagmatai, nunú papii umikbaunum apu Darío firmauwai.
Dutika apu papii umike tabaun Daniel dekaa ukuak Apajuín ausatatus niina jeen weuwai. Nunik waya nunú jeganum Jerusalégnumanini niimtai ujaimu epenim aun ujai, nuwi tikishmag pujus maki makichik tsawantai kampatuma Apajuín augtaijinak dutiksag Apajuín aujak pujau.
Nunik Apajuín aujak pujai, nunú aents chichaman umiku aidau Daniela jeen utsaankama Apajuín aujak, emematak pujaun wainkajui.
Dutika wainkag Danielan tsanumjujagtatus apun wejiajui, nunik jegajuawag chichajuinak: “Apuh, ame chicham umiakum makichik nantu wainka apajuímtai aidaunak, tuja aentsnakesh emematchagtatui, ayatak ima minak emematjitnume, untsu nuna umiachuk leónka batsamtaijin egkenati timaum duka eke nantuk amuetsui. Nunú ¿dekaskechukait?” tuidau. Tiagtai apu ditan ayaak: “Ehe, duka dekaske. Media nugkanum, tuja Persia nugkanmashkam chicham umikbauk makichkish yapagmaitsui, duka nunisagke”, tiuwai.
Tusa timatai, nuigtu chichajuinak: “Nunin aish ¿wagka tujash judío aents achija ikaunmamua dusha Danielash amina eme anenjamtsukesh, nuigtush ame chicham umikbauwa nunash ajaantus diitskesh, tsawantaish kampatuma imaniash Apajuínash auju pujawa?” tuidau.
Nuna apu antuk, senchi wake besemag dekapjauwai. Nuniak wajuk Danielan ayamjukajak tusa ane anentaimkawa kintamu.
Nuniai nunú aents aidau ataktu apu jegajuawag chichajuinak: “Apuh, Daniel jakatnuk amek dekame. Wagki Medo aents aidaun apuji, nuniachkush Persia aents aidaun apujigkesh chichaman umikbauk makichkish yapajimaitsui”, tiajui.
Tusa tiagtai, untsu Daniel utitajum, dutikajum león batsata nuwi egkeatajum tusa inamjauwai. Tujash eke egkenatsaig Danielan apu chichajak: “¡Ame Apajuí tuke umignaitam nunú ayamjutpakti!” tiuwai.
Tusa inagnaig Danielan jukiag leónka batsamtain egkeawajui. Dutikawag kaya muuntan jukiag nunú waan dukukajui, dutikawagmatai nuna waitijin apu niina sellojin apujtuauwai. Tuja tikich apu aidaushkam Danielan jiikinum tusa ditashkam dita sellojin apujtuawajui.
Dutika ukuak apuk nii pujusa inamtaijin weuwai, nunik jegaashkam yujumkanak yutsuk kanagtatus tepesui, nunik kanagchamin dekapeak tuke kanutsuk tsawau, nuniakush kantamtain awattinme antuktajai tusagkesh tichauwai.
Nunik tsawamuik nantaki waugtus leónka batsamtain weuwai.
Nunik waanum jegantatak wesa wake besemag dekapeak aatus Danielan untsukui: “¡Apajuí pujutan sukagtina nuna inake Danielah! ¿Amina Apajuígmesh león yujamawai tusash ayamjutpakchaek?” tau.
Tusa untsuam Daniel ayaak: “¡Apuh, kuashat tsawan iwaku pujustin ata! tajame.
Wi pegkegchau takamsachbaun Apajuí dekau asa, tuja aminakesh tsanuchuitjam nunashkam dekau asa, león yuwawai tusa, wi Apajuín nemajag nunú niina aentsji ángelan akupkame, dutikamu taa nii leónka weninak epetjame”, tau.
Tusa aimkamtai Daniel jiiktajum tusa apu tiuwai. Apu timatai jiikiajui, dutikawag león esaicheash tusa ashí diidau, tujash Danielak shiig pegkeg egketu, wagki niig Apajuíyai kajinas anentaimu asa.
Daniel jiinkimtai ajuma duwi, aents Danielan tsanumjuju aidau ikaunmatajum tusa apu timatai ikaunmawajui. Dutikawagmatai ashí nuwejai, uchiji aidaujai yajuakag león batsatbaunum ashí chimpiawajui, dutikam eke nugka iyachunak yakig león aidau tsekentiag ichiajajui.
Nunikmatai, apuk ashí aents tikich nugkanmaya ditash chichamtin aidaun papiin aatus agatjauwai: “Ashí atum aidautigmin kumpamjime,
nuniakun ashí wi inamag nuwi batsamin aidauk Daniela Apajuíjiya nuna ememattinme tajai. “Apajuíyai pujutan sukagtina duka, niig tuke pujuuwai. Nii inabaujiya duka makichkish megkaekashtinai, tuja niina senchijishkam nagkankashtinai.
Apajuíyai agkanmitkagtin, Apajuíyai uwemtikagtin, niig nayaimpinmash, nugkaash wainchatai pegkeg aidaun iwainauwai. Apajuí Danielan león yuwawai tusa ayamjuke”, tiuwai.
Nuadui Danielak apu Darío aajakua nunú eme anentsa diitai aajakui. Tuja apu Ciro Persian apuji aajakua duishkam imanuk aajakui.
Belsasar Babilonia apuji wajasa makichik mijan inamak pujai, Daniel kashi kajanum kajamjauwai, nunik shintaag nii kajamjamujin agajui. Tuja duka aatus tawai:
“Kajanum nayaimpinmaya dase ashí yantamnum dasentuk nayantsan iyantug senchi tsukatmitkabi.
Imaniamunmaya pachiachbau ipak usumat kuntin múun maki makichik niimtin aidau jiiniagmayi.
Yama nagkamchak jiiniuwa duka leónjai betekmamtinayi, tujash nanapeg ukukuin nanapejai betekayi. Nuna dii wajai nanapen japiki ichinkagmayi, dutikawag inantainiag aentsjai betek awajainiagmayi, dutikawag aentsu anentaimtajijai betek awajsagmayi.
“Untsu tikich kuntinuk chayujai betekayi, niina pagae juinia yantame ima wagakuyi. Tuja kampatum ukunch pagae aidaun apaakuyi, nuna chichajuinak: ‘¡Wetá, nunikam neje ame wakegamu shiig kuashat yuwata!’ tiagmayi.
“Tuja tikich kuntinuk kaichjai betekayi. Nunú kuntinuk chigki nanapejai betek tuntupen ipak usumat nanape ajibi, tuja buukeshkam ipak usumta imaniyi. Niina senchimtikawagmayi, aents aidaun apuji wajas inamjati tusa.
“Untsu tikich kuntinun kajamjabiag duka yama nagkamchakun kampatum kuntinun kajamjabiag nuna nagkaesau shiig tsumain, ishamain, senchigtin, diez kachugtinayi. Iman asa naísh jiju hierro tsakaskatu etsakamu asamtai, nii wainbaunak ashí amubi, dutikak ampinunak najak tsaika ukubi.
“Nunú kuntinu kachuji diez asamtai, nuna dii wajai pachiachbau tikich kachuji piipich ukuunum jiinmayi. Nunikmatai, nunú nigki agkan wajasti tusa kachuji múun aidaun kampatum ukuitkagmayi. Tuja kachu yama tsapainiuwa nuna jiig aentsdaujai betekayi, chichaakush ememas chichabi.
“Nuniakui dii wajai, apu ekemsa inamtai aidaun jukiag apusagmayi, nuwi makichik apu múun ekemsabi. Nuna jáanchjig yujagkim shiig pujua imanayi, intashishkam lana pujua imanayi. Tuja ekemtaijiya nuna ruedajig jii kegaujai betek tsawan wajas amayi.
Tuja nii eketbaun emtinia jii kegau betsaka akaemayi. Nunú muunnak aents shiig kuashat emematiagmayi. Nuninai tikich aents aidau nuni kuashat makichkish dekapamainchau, jegantag ijuniagmayi. Nuninai nunú múun dita takasbaujin diijus suwimkan susatatus papii aidaun ujakmayi.
“Nuna kuntinun kachuji yamajam tsapainiuwa nunú ememas chichaakui dii wajabiajai, nuniai nunú kuntinun maawagmayi, dutikawag tsupijag jii kegaunum chimpiawagmayi.
Nuna dutikawag tikich kuntin aidaunashkam kakaagchamin awajsagmayi, dutikau ainayatak mautsuk tsawanji jegagti tusag ukukiagmayi.
“Nuna wika kajanum ashí diyakun wajabiajai. “Nuniai pachiachbau, yujagminum pachitkau makichik aentsjai betek akagun wainkabiajai. Nunik akaiki nunú múun eketbaunum jeganmayi.
Nunikmatai niina dekas tikich aidaun nagkaesau apu emabi, dutikamtai aents ashí nugkanmaya maki makichik chichamtin aidau niina umijuinak emematiagmayi. Niina senchijig imanisag atinai, tuja inamtaijishkam makichkish megkaekashtinai.
“Nuna imanun wainkan senchi ishamkabiajai, nunikan puyatkan jamaijai.
Nuniakun aents tuwaka ijunbaunum jegantan, makichik iniakun: ‘Aunash wagka imaninawa nunú minash ujatkata’ tibaijai. Tusa tai ayu tujutmayi. Tusa chichagtak:
‘Juju ipak usumta imajin kuntin múun aina duka ipak usumat apu aidau ashí nugkanum inamjagtina nunuwai.
Tujash nunú nagkaemakmatai, Apajuí aents aidaun etegkauwa nunú atakea duish tuke inamjatnai’, tusa ujatkabi.
“Tusa ujatkamtai shiig dekatag tau asan, kuntin inagnamu ipak usumta nunú tikich aidaujaig betekchau tsumain, nai aidaush hierro, nanchikish bronce, nii wainbaunak ashí yuwa amuka, ampinunak najak tsaika ukua aush wagkag ibauwaita,
tuja nuigtush diez kachugtina dusha, tuja kachuji uchuchiji yama tsapainiuwa nunú jiinna dusha wagkag annaita, tuja nuigtush chichaakush ememas chichau, tuja kachuji yamajam tsapainiuwa nunú piipichitak tikich kachuji múun aidaun nagkaesau, nunú tsapatai kampatum kachuji ukuiniaja nunash, wagkag ankae nuna dekatasan iniasbaijai.
Tuja nuigtushkam, nunú kachu yama tsapainiuwa nunú Apajuín aentsji aidaujai maania ditan depeteaun wainkabiajai.
Imatika pujujai nunú múun taabi, nunik Apajuí ashí senchigtinu aentsji aidaun ayamjuk agkanmitkabi. Nunak Apajuí ashí senchigtinun aentsji aidau apu wajasag inamjagtin tsawan jegau asamtai nunak dutikatnai.
“Dutika chichaak: “ ‘Kuntin inagnamu ipak usumta nunú kuntin wainkaum duka, apu ipak usumta nunú ashí nugkanum inamjatna nunuwai, duka tikich aidaujaig betekchau atinai. Ashí nugkanmaya aidaunak yuwa amuak, tikich aidaunak najak tsaika ukubi.
Untsu diez kachujiya duka, nunú tsawantin diez apu aidau inamjagtina nunuwai. Nunú nagkaemakmatai, yama nagkamchak apu aajaku aidaun nagkaesau tikich apu wajastinai, nunik diez apu aidaunmayan kampatum depetuk maatnai.
Nunú apuk Apajuí pegkegma nuna pegkegchau chichagtinai. Nuniak Apajuí aentsji aidaujai maanitnai. Tuja Apajuí chichame umiktin agagbauwa nunashkam, Apajuí emematku ijuntai tsawan etegjamu aidaunashkam yapajiatag titinai. Nuniak Apajuí aentsji aidaunak kampatum mijan nuigtu jimaituk nii wagagki waitka pujugtinai.
Tujash nunú apua duka apu chichaman inagdau aidau utugchatjin ejetim suwimkan jukitnai, nunik ajumaish apu achatnun tuke megkaekatnai.
Nunikmatai Apajuí ashí senchigtina nuna aentsji aidau apu wajasag nugkanmaya apu aidaunak ashí inagtinai. Dutikamtai dita aidau niina chichamen umijuinak emematiagtinai. Tuja nii inabaujig atakea duish tuke atinai.’
“Juna augmattsag nunuwai wi kajanum wainkamua duka. Nuna kajamjan puyatkan shiigchau yampia wajasmaijai, tujash nuna pachisnukesh tikichnak makichkish ujakchabiajai”, tiuwai Daniel.
Asuero uchiji Darío, Medo aents aajakua duka, caldeo aents aidaun apuji wajas inamajakui.
Nunú apu makichik mijan inamai, nunú mijantin wi Daniel, Apajuí profeta Jeremíasan ujaak, Jerusalégnak tsaikagtinai, dutikam setenta mijan asatnai tiuwa nunú agagbaun augkun pujuyajai.
Nuna ausan, yujumka ijagmaan jáanch pegkegchaun nugkujan, yukunum antumka pujusan mina pataag aidaun pachisan Apajuín aujiajai.
Wi Tuke Pujuun mina Apajuíjun segaaknuk aatsan segayajai: “Apajuíjuh, ametme múun ashí senchigtinum. Ame dutikatjai tibauk betek uminaitme, tuja amina anempainak chichamjumin umigtamin aina nunú amina anenkem iwaintinaitme. Nuadui anentaimsan
dekas pegkegchauwap takasji tajai. Ii aidautik aminig pegkegkesh iwainmamtsuji. Ame atsakmin wajukmaina numamtuk batsatu asa, ame umigtash kajimatki idaisa wainka yujaji.
Amina takagtamin profeta aidau ame akatjam wekagas iina apuji aidaun, iina muunji aajaku aina nunash, tuja ashí Israel aents aidaunash chichaman ujaku ainawai. Tujash ii aidautik nii chichaman ujapakuish dekaskeapi tatsuji. Nunidau asa makichkish antugtsuji.
Apuh, ametme pegkegmamek. Nuadui ii judío aents aidautik datsaamaji. Jerusalégnum batsatushkam datsaamainawai, tuja tikich Israel aents aidau amina shiwagmatjamawagmatai, ame utsagkam tikich nugkanum batsatushkam datsaamainawai.
Tuke Pujuuwah, iik pegkegchau takamsau asa datsaamainaji. Tuja iina apuji aidaush, iina muunji aidaush datsaamainawai.
Iik ame intimjaku chichamjumik umikchaji. Tujash amek tuke wait anenkagtinaitam duwi tsagkugkagtumainaitme.
Tuke Pujuu iina Apajuíjiyah, amina profetajum aidau ame akatjamu jintinjamainakuish nunú antukaik umikchaji.
Israel aents aidauk ashí amina chichamem umiktina nunak umikchaje, nuninak tupantug idaisaje. Nuadui Moisés amina inakem agak: Apajuí umigchakjumek suwimak jukitnaitjume tiuwa nunú uminu asamtai, iina pegkegchaujin amina suwimkajum iyanjamae.
Ame yaunchuk ujajatkamu umiakum, jutii pegkegchau takasbaunum, tuja iina apuji aidaush pegkegchau takasagbaunum suwimak ishamain shiig katsunmainchau, yaunchuk Jerusalégnum aents iina shiwaaji aidau batsatu suwimak suwakmesh imatika susachbau sukagtusume.
Juju suwimak iina iyanjamja duka yaunchuk Moisés agajua nunú imanisag uminkae. Tuke Pujuu iina Apajuíjiyah, iik nunú iman dekainayatku ame egatsuk, tuja ame umigtsuk, nuigtush iina tudauji aidaush idaisachji, tuja amina chichamjumkesh umikchaji.
Nuadui Tuke Pujuuwah, ame suwimak sukagtusume, iina Apajuíjiyah, ame dutikamua duka shiig pegkejai, nunin aig jutii aidauti ame umijut dakituinaji.
“Apuh, iina Apajuíjiyah, yaunchuk ame aentsjum aidau Egipto nugkanum inaku waitkatai batsatu ayamjukam amina senchigmijai jiigmayume. Nunú ame dutikakum senchijum iwainakuitam duka yamaikish augmattai awai. Iman aig jutii aidautik pegkegchau takamsaji.
Apuh, ame wait anenkagtinaitam duka shiig dekaji. Tuja Jerusalén amina yaaktagmia duka wait aneasam ame kajeku akumesh tsagkujata, wagki ashí aents amina umigtamchau tikich nugkanmaya aidau iina pegkegchaujin, tuja iina apachji aajakajua nuna pegkegchaujinishkam Jerusalégkan tsaikajua nuna diisag amina aentsjum aidautinashkam dushiktamainawai.
Iina Apajuíjiyah, wi amina inakmin segajam nunú wait aneasam antugtukta. Ame emematku ijuntai pegkegma nunú wajukaya awa nunú wait anenjata.
Apajuíjuh, wait aneasam antugkagtukta; ¡ii waitiamua nunú diista, tuja ame emematku ijuntai yaakat aya nunashkam tsaikajui! Ii sumag duka pegkeg takau asaikish sumatsji, amek wait anenkagtinaitam nunú dekau asa sumaji.
¡Apuh, ii pegkegchau takamsau ainakuish, wait aneasam tsagkugkagtugta! ¡Apuh, idaikagtutsuk atujatkata! ¡Apajuíjuh, amek anenmamsam, amina aentsjum amina emematjamin aidau anentaimtusam, tuja amina yaaktajum anentaimtusam, kuashat tsawan megkaetsuk wamak yaijatkata!” tusan segabiajai.
Tuja nuigtushkam, mina pegkegchaujun pachisan, Israel aents aidau pegkegchaujin, tuja Jerusalégkan pachisnushkam Tuke Pujuu mina Apajuíjun augkun pujuyajai.
Nunika Apajuí augkun pujai, yaunchuk ángel Gabriel wantintugkauwa nunú nanaak taawabi. Nunak etsa akagai aagkú Apajuí emematku kuntin maa apetia nuniai taawabi.
Nunik chichagtak: “Danielah, chichaman amina shiig ujaktasan minajai.
Apajuí amina senchi anempawai, nuadui ame yama nagkamchakum Apajuí augmaum duik nagkamas ame sumamunak Apajuí antugtamak aigmake. Wi nuna pachisan amina ujaktasan tajuagme. Tuja ame kajamjaum dusha wajukatnuk aan kajamjaume nunashkam wi ujaktatjam nunú shiig antukta:
“Amina pataim aidau Apajuín intimjukiag pegkegchaun takamsaju asag suwimkan jukiag waituina nunak, setenta semana waitu batsamtatui, tuja yaakat pegkejam tsaikbauwa dushakam nunisag setenta semana asatnai. Imanik waituinak anentaimtan jukiagtinai, tuja Apajuí dita tudaujinak tsagkujatnai, dutikamtai ima pegkeg takata nunú tuke atinai. Tuja Apajuí emematku ijuntai jegamkamunum tesaamu shiig pegkejam tutaya dushakam yaunchuk profeta aidau takasu aina iman shiig iwajamu atinai.
Sesenta y dos semana nagkaemakmatai, apu atin etegka adaikamun makichkish utugchatji atsujunak maawagtinai. Tuja tikich apu ekemtina nuna suntaji aidau Jerusalégnak jega Apajuí emematku ijuntai jegamkamujai ashí tsaikagtinai. Nunú tsawan uminbauk pachiachbaunum nujag dujajak utuwama numamtuk atinai. Tuja maaniamu, tsainiamu atinai tusa etsegkamua duka imanisag wea weakua amuekatnai.
Tuja nuigtu makichik semana inagnamua duwi apu pegkegchau ekemiuwa nunú aents aidaujai chichaman umiktinai. Dutikayatak jimaituk semana wegak Apajuí emematku kuntin maa nuna neje ashí apetia nuwi shiig pegkegchaun tsumainun takamsatnai. Nuniau asa Apajuí emematku anentag suwamuk atsusti titinai. Tusa umik pujuttaman, Apajuí suwimkan susa maatnai”, tujutmayi.
Beeri uchiji Oseasan Tuke Pujuu ausauwai. Nunak Ozías, Jotam, Ahaz, Ezequías aatus Judá wegantu aidaun apuji aidau, tuja Joásan uchiji Jeroboam Israel aents aidaun apuji aatus batsamajaku aina nunú tsawantin ausauwai.
Yama nagkamchak Tuke Pujuu Oseasan ausauwa duka jujuwai: “Israel aents aina duka mina umigtutnak idaisaje, nuninak nuwa akika dutiktaijai betek wajasaje, nuadui ameshkam nunismek nuwa akika dutiktaijai nuwenata, nunikam nuwi uchi akiata. Dutikamu asag ditak nuwa akika dutiktain uchiji agtinme”, tiuwai.
Tusa tima múun Diblaim aajakua nuna nawanji Gómeran nuwatuk pujus uchi aishmagkun akiauwai.
Nunú uchi akiinamtai Tuke Pujuu Oseasan chichajak: “Anú uchi daajig Jezreel adaikata, wagki ujumak tsawan asan, apu Jehú Jezreel nugkanum kuashat amujatkawa nuna umiakun, suntag Israelnumia aidaunak ashí ijinattajai. Dutikan Jehú apu wajas puja nunak atakesh tuke apu achatnun atankittajai.
Nunak nugka paka Jezreel tutaya nuwi Israel aents aidaun shiwaaji jetekag ijinatnume, dutikainak achija yajuaktinme titatjai”, tiuwai.
Duwi pujus Gómer ataktu ejapjuk tsawanji jegajim nuwauchin uchigmakui. Nunikmatai Apajuí Oseasan chichajak: “Israel nugkanmaya aidaunak ataktuk wait anenjashtatjai, tuja nuigtush ditá pegkegchaujinash tsagkujashtatjai. Dutikatin asamtai, uchi nuwauch akiina nuna daajig Lo-ruhama adaikattame.
“Untsu Judá wegantu aina nunak wi, apu Tuke Pujuunuk, wait anenjattajai. Tujash wika ditanak suntagjai ijunjanuk, nagki, puyag, flecha, caballo, aidaun yajuakan maaniankesh ayamjukchagtatjai ima wiki ayamjukagtatjai”, tiuwai.
Tuja Gómer niina nawanji Lo-ruhama aajakua nuna amuntsuamun atsujuk pujus, ataktu ejapjuk uchi aishmagkun uchigmakui.
Nunikmatai Tuke Pujuu Oseasan chichajak: “Anú uchik Lo-amí, adaikattame, wagki atumek mina aentsug ainatsjume, wishakam atumi Apajuígmichuitjai.
“Tujash Israel aents aidauk shiig kuashat yujakag, nayantsa kamatkaji dekapamainchauwa iman wajasagtinai. Nunú tsawantinig Apajuík ataktu chichaakug: ‘Atumek mina aentsjuchu ainagme’, tichatnai. Ayatak dekas: ‘Atumek Apajuí tuke pujuuwa nuna uchiji ainagme’, titinai.
Tusa tima Judá wegantu aidau Israel aents aidaujai ijunag dita apujin ima makichik adaikagtinai. Dutikawagmatai tikich nugkanum achija yajuakbau batsatushkam waketug kaunawagtinai. Duwi nagkamas Jezreel nugkanmak shiig aneasa pujamu atinai”, tiuwai.
Nunik atumi yatsum aidau waketug kaunawagmatai atum chichagkujum: “Apajuín aentsji aidau” titinaitjume. Untsu nuwa aidau chichagkujum: “Wait anenjamu aidau” titinaitjume.
Nuigtu Apajuí chichaak: “¡Wika Israel aents aidaunak nuwa nuwatkamua numamtin anentiajai, tujash ima minakek umigtukchau ainawai. Nuadui wika yamaik pachikchagtatjai. ¡Atum dita uchiji aidautijum apu chichaman epegkin aidaunum chicham egketuatajum. Niig yamaik mina duwagchauwai, tuja wishakam niina aishichuitjai! Untsu wainak nuwa akika dutiktaijai betek wajá puja nuna idaisati! ¡Niina pakiji aidaun shiig anemtika pujutsuk idaisati!
Nuna nuniachkuig, jáanchjin awitkan nii yama akiinak wisu akiinauwa nunin awajsattajai. ¡Dutikan uwejush nugka buku takasa pujumainchau awajsattajai! Dutika ai kitakai jinattawai.
Tuja niina uchiji aina duka mina uchigchau ainawai, nunak nii pegkegchaun takamak wekagas uchigmaju asamtai, wika ditanak wait anenjachagtatjai.
Israel aents aidauk nuwa akika dutiktai datsantainkachua nunin ainawai. Nunin asag chichainak: ‘Mina pakig aidaun egaktajai, wi atsumamu aidaunak dita: yujumkan, yumin, jáanch lana najanamun, lino najanamun, aceiten, vinon, kugkuin aidaun aatus sujuinak wi wakegamun umigtin ainawai’, tuinawai.
Tuidau asagmatai, jiinki yujasag pakijin igkugkainum tusan, jintanak jagki awajsattajai.
Dutika ai, dita pakijin igkugtag tuinakush igkugchagtatui, tuja nuigtush wainkachagtatui. Nuninak: ‘Yama nagkamchakun aishinauwaitag nujai ima shiig pujuyajai, dekas niyai wakitkitjai’, titinai.
“Tuja wika niina kuitamu asan, nii yuwatnunak, nii atsumamujinash ashí suwaitag nunak niig anentaimas diyatsui. Wika niinak oronash, platanash suwaitjai. Dutika aish nuna yajuak nii ememattin aidaun dakumag najanauwai.
Nunin asamtai, wi nii yuatnun trigon, vinon, tuja nii asepaktinun lana, lino najanamu aidaun susauwaitag nunak imatiksanuk ashí atanjattajai,
dutikakun niina pakiji aidau emtin wisu awikan inatsagtatjai. ¡Nuna dutikai niina ayamjumainuk makichkish atsuttawai!
Tuja maki makichik semanatin, maki makichik nantutin, maki makichik mijantin jiistamtaya nunak jiistamashti titatjai. Nuadui nuna jiistamak dakujinuwe nunak ataktuk nunikchattawai.
Higo ajakbau ayá nuna, uva ajakbau ayá nujai pachis: Juka mina pakiig aidau sujusbau ainawai tusa emema puja nunak unuptuktatjai, dutika ai ikamia kuntin aidau ashí amutkatnai.
Tuja dakumkamu aidaun emematak incienson apejakui, nuigtush mina kajimatjuki, niina pakijin pataetak patakumtain patakuma, nugkutain nugku nugkus iwagmamag weawai. Nuni wekagu asamtai wi suwimkan susattajai. Witjai Tuke Pujuun, nunak dekas tajai.”
“Aatus mina aentsug pegkegchaunum wekaekuish, wi jukin uwegshunum emattajai, dutikan ataktu mina anenti tusan shiig kuitamkattajai.
Dutika unuinakan, niina nugken uva ajakbau ayá nunak imatiksanuk awagtuktatjai. Tuja muja Acoran pakaji pegkegchauwa nunak pegkeg awajsattajai, dutika ai nuwiyan yuwa pujustinai. Nuniak ataktu nagkama yama nagkamchak aya iman atatui, nuniak egiptunmaya jiinki shiig aneeya imanun anentaimtatui.
Nuadui ataktu awagkig: ‘Baaldauwaitjai’ tichatnai, dekas: ‘Wika aminuitjai’, tujuttinai. Ataktu awagkig wainka apajuímtai aidaun daajinak adaikashtin ati tusan idaimitkastatjai. Witjai Tuke Pujuu Israel aents aidaun Apajuíjinuk. Nunak dekas uminkatnun tajai.
“Nunú tsawan jegamtaig, mina aentsug aidauk shiig agkan maaniamu atsaunum batsamsatnume tusan kuitamkagtatjai. Tuja kuntin aidau ditan waitkamainush atsutnai.
“Israelah, wika aminak waji nuwaitkuish ataktu nuwatkattagme, ajumaish amek tuke mina duwag atinaitme. Wika aminak shiig senchi aneajame, nuadui amek dekas mina shiig duwag wi chicham umikbaunum nuwenin aina nujai betek nuwatkamu atatme.
Wika aminak mina duwajun kuitamainaitag imatiksan kuitamkattagme, dutikakun ima aminak anettagme, nunú diisam, dekas juwapita mina apujuk tujuttinaitme.
Israel aents aidauwah, nunú tsawan atina duwi wi yumin yutumtijatnaitjai,
dutika ai, trigo, aceite, vino aatus shiig kuashat aitnai. Aatus Jezreel nugka duka shiig pegkeg ajak tsapau wajastinai. Witjai Tuke Pujuu Israel aents aidaun Apajuíjinuk. Juna taja nunak dekaskenum tajai.
Mina aentsug aidaunak Israel nugkanum ima midauk agtinun batsastinaitjai. Dutikan chichagkun: ‘Atumek mina aentsjuchu ayugme, tujash yamaik mina aentsug ainagme’, titinaitjai. Untsu dita chichagtuinak: ‘¡Ametme iina Apajuíjig!’ tujutiagtinai.”
Tusa tujutmatai, mina duwajun awagkitasan niina pakijin quince kuichik plata najanamun akikmaijai, dutikan nuigtu cebadan trescientos treinta kilo susabiajai.
Dutikan mina duwajun chichagkun: “Yamaik mina duwag wajasu asam, pegkegchau takamtsuk pujusta. Nuniakminig wishakam pegkegchaunak takamjuschattagme. Untsu ujumak tsawan tsanigkaik kanagchattaji”, tibaijai.
Numamtuk Israel aents aidauk kuashat tsawan apugtuchu batsamsagtinai, tuja Apajuínash anenjakesh susachagtinai, Apajuísh ditanash wajina dutikatnume tusag wakegawa nunakesh dekachagtinai, tuja sacerdote aidaush atsutnai, dita jenish dakumka najanamu emematmainuk makichkish atsutnai.
Nunú nagkaemakmatai Israel aents aidauk awake anentaimjag Tuke Pujuuwai ataktu waketjagtinai. Nunikag nunú tsawan umintai, ataktu Tuke Pujuun eme anentus umijuinak, nii yaimpakti tusag segagtinai. Nuninak dita apuji Davitan ataktu egakagtinai.
Israel aents aidauwah, Tuke Pujuu chichaa nunú antuktajum. “Juju nugkanmayag waitjutsuk chichauk atsawai, tikichjaish aneeninatsui. Tuja minashkam iina Apajuíjiyapi tujutuinatsui. Nuadui juju nugka juwi batsamin aidaunak Apajuí chichaman umigkae.
Juju nugka juwig ayatak waitjamu, umikchatnaitak Apajuí daaji adaisa tsanumat, magkagtut, kasamat, nuwennush, aishinnush antugdayas batsamtsuk ikagdaibau, aju ajumag magkagtamu aina duke piyak awai.
Iman wajas au asamtai, aents aidauk buutuinawai, nuninak kakaagchamin dekapenawai, tuja kuntin ikamia aidaush, chigki aidaush, namak nayantsanmaya aidaush ashí jinuinawai.”
Tuke Pujuu chichaak: “¡Sacerdote aidauk makichkikesh tikich aidaunak jiyakchati! Tuja utugchatnakesh apujtuschati. Wika atum sacerdote aidautigminak kajejajime.
Atumek tsawaish kashish, tuke pegkegchau takamjume, nuniakjum tikich profeta aidaush, pegkegchau takamtikagme. Nunin asagmin amina aentsjum aidaunak ijinattajai.
Mina aentsug aidauk dita Apajuíjichua nunin anenjuidau asagmatai ijinauwaitjai. Untsu amek sacerdote mina umigtukchau asamin, wi aminak ajapattagme, wagki amek mina chichameg umikchaume, nuadui atum wegantu aidaunashkam pachikchatnaitjai.
Kuashat sacerdote kawenakug, imanisag pegkegchaun takainak mina shiwagmatiagmayi. Nuadui eme anentam aina nunak, dushiktai awajsagtatjai.
Tuja mina aentsug aidau dita tudaujin tsagkugnajagtatus kuntinun ikaunmagtai Sacerdote aidauk nuna yusa batsatu asag, puyatjutsuk pegkegchaun takastinme tusag idayinawai.
Nunin asagmatai, ditanak mina aentsug aidaujai ijumjan suwimkan susagtatjai.
Mina umigtutan idaisaju asag imanik yuwinakush shiig aneasag pujuschagtinai. Tuja uchi akiami tusag tuinakush uchinash akiachagtinai”, tawai.
Nuigtushkam Apajuí chichaak: “Israel aents aidauk nuwan yujajuinak, vino nampe yujau asag, shiig anentaimja pujumainjig atsujuinawai.
Nunin asag numi dakumka najanamu aidaun wajinjutpatig, tuja atakea duish wajukatnukitji tusag nuna jegantun iini yujawai. Pakijintanak idaimainchau dekapedau asag, mina aentsug aidauk nuna yujajuinak mina umigtutan tupanjujag wagakag wainak yujawai.
Nugka nainnum wakag imanui numi ayaunum nuna wakentin bikintunum, kuntinu maa apenak, kugkuin incienson apenak dita apajuímtaijin emematuinawai. ¡Dita nawanji aidauk tuja dita uchijin nuwe aidaushkam nuwa akika dutiktai aina nujai betek ainawai!
Nunik pegkegchaun takamainakuish, wika ditanak suwimkanak susashtatjai, wagki atumshakam nuwa wainka apajuímtai aidaun apajuímin aina nuninjai tsanijinjume. Aents shiig anentaimsa pujutan megkaga duka tuke beseak nuninawai.
Israel aents aidauwah, atum aidautijum, wainka apajuímtai yujagjuminish, Judá wegantu aidauk atum pegkegchau takajum nunak takaschagtatui. ¡Guilgalnum, tuja Bet-avénnumshakam dakumka najanamu ememattai aina duka emematigpa! ¡Nuigtush Tuke Pujuu daajin umiktatjai tusagmek tuu yujaigpajum!
Israel aents aidauk antakchau intimkiu, burro nuwa unuinakchamujai betek ainawai. Nunin aina nunash itugsag Tuke Pujuush uwig tsakatuch chijichi pegkeg samekbau ayamunum kuitamaina ¿imatiksash kuitamkati?
Israel aents aidauwah, wainka apajuímtai aidau ememattasajum wakegakjumek emematu yujatajum. ¿Atumek datsaamtak wakegajum, atsa shiig anentam atak wakegajum?
¡Nampenakug nuwa akika dutiktai aina nuna yujajuinawai! Pegkeg takatnak dakituinak, pegkegchau datsanmainun yujajuinawai.
Wainka apajuímtai aina nuninun emematu yujaidau asag, dase chijichi kagakun umpui ajapama numamtuk ajapeam agtatui”, tiuwai.
¡Sacerdote aidauwah, antugtuktajum! ¡Israel aents aidauwah, antugtuktajum! Apu patayi aidauwah, shiig antuktajum. Atum aidautijum mina aentsug aidau tsanuakjum, wainka apajuímtai aidau ememattajum tusajum dita dakituinaig, waitkasjum muja Tabornum, Mizpanum awekasjum, Sitima pakajin yumigmat taimu ukumkimujai betek awajsauwaitjum duwi suwimkan amastatjime.
Efraín wegantu aidauwah, Israel aents aidauwah, wika atum wajuku ainagme nunak shiig dekajai. Atumek nuwa akika dutiktaijai betek ainagme.
Nuadui ataktu Apajuí umigkatag tajuminish, atumi pegkegchau takataijum aina nunú nunimainchau etamainawai. Wainka apajuímtai aidau emematuidau asajum minak iina Apajuíjiyapi tujuttsugme.
Atumek pegkegchau, emebau ainagme, nunin asajum ijina utsam atatjume. ¡Judá wegantu aidaushkam dutiksaik ijinam agtatui!
Tuke Pujuu tsagkugtamjati anentag susami tusag, uwig aidaun, baka aidaun yajuak shimiagtinai, nuninakush Apajuí idaisamu asag, niinak wainkachagtinai.
Ditak Tuke Pujuunak umigchau ainawai, dita uchiji aina duka mina uchigchau ainawai. Ima Apajuínak umigchau aina duwi dita nugkenak ditajai ijumag makichik nantuik tsaika emegkam agtatui.
¡Kachu Guibeánum umpuagtajum, untsu uwija kachuji Ramánum umpuagtajum! ¡Adeagtinme tusa umputai Bet-avénnum umpuagtajum! ¡Benjamín wegantu aidau ujaktajum aneaku pujustinme!
Israel aents aidaun suwimkan susattajai tiuwaitag duka imanisag uminkattawai tusan etsegjai. Nuna dutika ai, Efraín wegantu aidaun nugkeg yaakat aidaujaí tsaigkam bashiak asatnai.
Judá wegantu aidaun apuji aidauk aents ajantsuk tikichi nugken kasajin aina nujai betek asag Israel aents aidau nugken atantuinawai. Nunin asagmatai wi kajekbaujui ditanak suwimkan susagtatjai.
Israel aents aidauk wainka apajuímtai aina nuninun apajuíma yujau asagmatai, tepejus chichajuinak ajantusash diitsuk dushiki batsamtuinawai.
Nuadui Israel aents aidaunak, Judá wegantu aidaujaí ijinattajai. Mamuk numin amuwama numamtuk ashí amuktatjai.
Tuja Israel aents aidauk, Judá wegantu aidaujai dita kuashat pegkegchau takamsamujin mai suwimka jukiag waituinak, asirianmaya apu yaimpakti tusag shimutkagtinai, tujash niig makichkish yaigchatnai.
Israel aents aidaunak, Judá wegantujai leónjai betek jetektatjai, dutikan wiki achikan asaajan ukuktatjai, nuna dutikai ditan ayamjumainuk makichkish atsuttawai.
Dutikan ujumak tsawan pachitsuk idaisan dakastinaitjai awake anentaimjatnume tusan, dutika ai, dita pegkegchau takamsamujin anentaimtusag buu buuttajai egatkagtinai, tawai Apajuí tiuwai, Oseas.
Nuna antukag Israel aents aidau chichainak: “Kaunatajum ataktu wakitki Tuke Pujuu umigkagmi, nii kajegtamak suwimkan amasu akush, nigki wait anenjamag tsagkugtamjattawai.
Jakaujai betek batsatag nunak jimag tsawan asa, nuniachkush kampatum tsawan asa, inantamkimtai niijai ijutkau atatji.
¡Tuke Pujuu umigtanum kakanmamsagmi! Imaniajinig etsa kashi kashinig jiina numamtuk, tuja numi yagkujutnum yumi yutak nugka uchupiama imanis iina yaimpaktatus tajutjamattawai”, tuidau.
Tusa tiagtai Apajuí ditan ayaak: “Israel aents aidauwah, Judá wegantu aidauwah, ¿itugkainjimki atumnash? Atum mina aneagme tujutjum duka yujagkim kashi kakegak, tuja jegashik kashi kakekau, tsawak kashikmas megkagama numamtuk atumi anenkeg megkaewai.
Nuadui, wi mina profetag aidaun akatja ishiaka ai, yujasag dita mina chichamjun etsejuinamu chaajip iyaak tsaimaina imatijamawaje, wi shiig takamua duka jii keeka tsaaptin emaama imanai.
Atum mina anentag sujajum nunak wika dakitajai, tuja mina emematjakjum kuntin maajum nuna neje ashí apeajum nunashkam dakitajai. Wika ayatak mina anentinme, nuninak: ¡Ametme iina Apajuíjimek! tujuttinme tusan wakegajai.
Tujash mina aentsug aidautigmek, Adágjai betek antakchau intimkiu ainagme, nuadui chicham umiktinun wi amasuitag nunú umikchaugme.
Yaakat Galaadnumak ayatak pegkegchau aidauk magkagtin aidaujai batsatui.
Sacerdote aidauk jinta Siquemnum wetaya nuwi kasajai betek uuma yujawai, aents nuni wedaun mainak wajijin atankiagtatus.
Tuja Israel aents aidauk nuna nagkaesau pegkegchau Apajuín umigchau intimkiu aidaun wainkajai.
Tuja Judá wegantu aidautigmeshkam pegkegmauchik ainatsjume, nuadui atumshakam suwimak jukittagme. “Nunú ashí nagkaemagmatai, mina aentsug aidaunak dita nugken waketjati titinaitjai.”
“Israel aents aidaunak tsakatuch ainaig nagkamsan aneen ayajai, wi ditanak mina uchig asagmatai, Egipto nugkanum batsatun jiijuitjai.
Dutikamaitak mina umigtutan dakituinak nuni senchi tupanjuyanume, nuninak wainka apajuímtai aidaun emematuinak kuntinun maa apeenak, kugkuin inciensonashkam apeeyanume.
Nunin ainaig wi ditan aneau asan uchijai betek jukin egkesan emayajai, dutikakun wekaetanash jintintuawabiajai, yutainash ayujiajai, utugchatnumash yaigkabiajai. Imatiksa kuitamaitak, Apajuíyap kuitamjamua tichau ainawai.
Nunidau asag mina umigtutnak dakitjau ainawai. Nuadui egiptunmaya aents aidau inainak waitkajaku aina nunak, yamaik asirianmaya ditanak inainak waitkasagtatui.
Dita yaaktaji aidaunak tsaigkagtinai, dutikainak aents aidaunashkam ijinawagtinai, nuna dutikainak dita anentaimjamujinak ashí idaimitkasagtinai.
Mina aentsug aidauk, wainka apajuímtai aidaun emematuinak mina umigtutnak dakituinawai. Nunidau asag mina idaitusag batsata nunisag batsamsatatus wakegainawai. Senchi untsumainawai, tujash makichkish ditan yayauk atsawai.
“¡Israel aents aidauwah, wika atumi aneakun shiig senchi waitiajai, nuadui wika kajimatkinuk idaimaitsujime! ¡Wika Admánmaya aents aidaun, Seboímnumia aents aidaujai dita pegkegchaujin ijinauwaitag imatikanuk tikima ijinmaitsujime!
Wika atumnak kajekbautkek suwimkanak amaschagtatjai, Tuja Efraín wegantu aidaunak ataktuk ijinashtinaitjai, wagki wika aentschauwaitjai, wika Apajuíyaitjai. Witjai Tuke Pujuu pegkegmanuk, wika atumjai ijutkau pujajai, wika atumin ijinatasanuk tachmajai.”
Tuke Pujuu chichaak: “Israel aents aidauwah, witjai apu atumi Apajuígminuk, atum Egipto nugkanum batsatutigmin wi jiijuitjim duwi nagkamsanuk yamaikish wika atumi Apajuíjiyaitjai. Witjai atumin uwemtiknunuk.
Uwejush yumi atsau nimpainnum batsabiujum duish wi atumnak kuitamkauwaitjime.
Tujash atumek yutai kuashat ajutjamu asamtai, ememakjum mina kajimatjukiu ainagme.
“Nuadui león kajeka kuntinun jetegama imatikattajime. Jintá yantam uumka tepesan ikamyawajai betek tepegkattajime.
Chayú niina uchiji megkaetujam wainkatatus egak ishamain wajama imanika jiintukin detsepen ichinjattajai; dutikan nuwig leónjai betek amuktatjai.
Israel aents aidautigmek wi kuitamkam batsamnaitjume, tujash yamaik wi ijinattajime, dutikawaipa tujutmainuk atsawai.
Dusha atumi apujish ¿wajukame? ¿Wagka nunú untsuatsjume ayamkagtukta tusajum? Tuja nuigtush tikich apu aidau adaitujata tusajum sumabiujum dusha ¿wajukawagmae?
Imatkugmin atumin kajegkan apun adaitukbaijime. Tuja yamaishkam nunisnuk atum kajemtijuku asagmin nunak atankittajime, dutikam apugtuchu juwaktatjume.
“¡Atum pegkegchau takasbau aidaunak ashí papiinum agagjai!
Israel aents aidautigmek anentainkachu ainagme, nunin asajum uchi akiinatnuji jegau aig, tutupit egkemtsuk tunija egkemama nuninaitjume.
Nunin ainayatkujum Apajuí uwemtijamjati tusajum dakagjume. ¡Wika atumnak jatanmak uwemtikjashtatjime! Nuadui: ‘¿Jaka megkaetaish tuwi awa? ¡Amina senchigmejai juwi taam juju aents aidau ijinata!’ tusan untsuajai.
Yaja aneasjum chijichi tsupigbau ataktu pegkejan tsapaama numamtuk wajakainjumtaih, nuniakjuminish dase uwegshunmaya dasentak entsa pukuni jiinun buku emama numamtuk wi ijinan emegkagtatjime. Dutika ai atumi shiwaajum aidau wajijum pegkeg akik aidaun yajutjamkagtinai.
Samarianmaya aidauk Apajuín shiwagmawaju asag suwimkan jukiagtatui. Nuwi aents aidauk maaniamunum jinawagtatui, uchi piipich aidaunak nugká ajiajag kajegkagtinai, untsu nuwa ejamtin aidaunak ejapeniag ijinawagtinai”, tawai.
Oseas Israel aents aidaun chichajak: “Israel aents aidauwah, atumi pegkegchaujum wagagtamkimtai, kakaumainchau wajasjum batsatjum nunú idaikujum ataktu atumi Apajuíjum, Tuke Pujuuwai minitajum. Nuniakum juju aatsajum Apajuí segatajum: ‘Apajuíjuh, amek pegkejaitme, nuadui wait aneasam iina tudaujish tsagkugkagtugta, dutikawamin ii ame emematku kantabauwa nunú amina shiig awajtamkati.
Asirianmaya aidauk carrogtin ainakush, iinak ayamjutpamainchau ainawai, nunin asamtai ataktu awagkik ii dakumka najanamu aidauk emematchattaji. Bitaikshakam ima aminiyanak anenkanak wainainawai’ titajum”, tiuwai.
Tuke Pujuu Israel aents aidaun chichajak: “Wi kajekbaugnak mijaakjai, nuniku asan dita pegkegchau ainaigkish, mina anenkajun iwaintukagtatjai, dutika ai nuigtuk intimkichagtatui.
Israel aents aidaunmak wika jegashkijai betek atatjai. Tuja dita aidauk Lirio yagkujuwama iman, Líbanonmaya setug shiig kagkapenag wajama iman agtatui.
Tuja kanaweshkam olivo kanawejai betek kadaukdauju pegkejuch, Líbanonmaya setug pegkegchin kugkuwama iman agtatui.
Israel aents aidauk ataktu wi kuitamkam batsamsagtinai; dutikamu asa trigojai betek tsakajagtinai, nuninak uva yagkujuwama imaniagtinai, kugkuntishkam muja Líbanonmaya vinon kugkuntijai betek atinai.
Tuja Efraín nugkanmaya aidau chichainak: ‘Dakumka najanamu aina duka iik makichkish puyatjatsji’, tiagtinai. Witjai mina aentsug aidau segatuinakui antujunuk, witjai mina aentsug aidaun kuitamunuk. Wika pino pegkeg samekbau tuke kukachua imanaitjai, minai pegkeg waji aidaunak jukiagtinai”, tawai.
Aents yacha shiig anentaimkau akug, juna chichaman antukti: Tuke Pujuu dutikamu aina duka shiig pegkejai, nuadui dita aidaun diisag tikich aidaush pegkeg takata nunak takamain ainawai. Tuja aents pegkegchau aina duka pegkegchaunak takainawai, nuadui Apajuí ditanak suwimkan suwawai.
Joel Petuelan uchiji aajakua nuna Apajuí Israel aents aidaun ujakti tusa akateak aatus tiuwai:
Atum chichaman jintinkagtin múun aidautijum juju shiig antuktajum, tuja ashí aents aidautigmeshkam antuktajum. ¡Ipak usumta imajin manchi maki makichik niimtin aidau kakegak iina ajake aidaunak tikich manchi aidau amuak ukubaun ashí amutjamkaji! Tuja ¿atumesh wajutiya junin wantinush wainkauwaitjume? Yaunchuk atumi muunjum aidau batsamajaku aina duka makichkish junin wantinunak wainkachu ainawai. ¡Nuadui atumi uchijum aidau nunú pachisjum ujaktajum, tuja dita ujaktinme dita uchiji aidaun, nuna uchiji aidau ujaktinme dita uchiji aidaun!
¡Nampen aidauwah, nantagtajum, vino umin aidautigmek buuttajum, atum vino umumainuk atsuttawai!
Manchi shiig kuashat, suntag maaniatatus shimaujai betek iina nugkeen untsaantugmae. Nuna nai aidauk shiig empek asag, león kajenun naíya iman ainawai.
Iman asag uva ajakbau aidaunak higo ajakbau aidaujai ashí tsupije. Imatikau asa kanawe aidaunak ashí pakajug saeptuchu emake.
Tuja Apajuí anentag suwaku vino, trigo, cebada ejemainuk atsutai, jega Apajuí emematku ijuntainmag ejegainachu asamtai, sacerdote aidaushkam buutuinawai.
Ajanum ajak ayauk kagaka asae, imaniku asamtai trigok, vinok, aceitek makichkish atsawai. Tuja nugkak uwejush tutuptina nunin wake besemag wajas asae.
Atum ajanum takau aidautigmek, uva ajakbaunum takau aidautigmek, wake besemag dekapeakjum buuttajum. Atumek trigo cebadajai ashí jinaamtai, shiig wainka juwakugme.
Uva aidau, higo aidau, munchi aidau, palmera aidau, manzana aidau, tikich numi aidau aatus ashí jinaamtai, aents aidauk buutuinawai. Nuninak shiig aneamunak idayinak wake besemag batsatui.
Vino, trigo, cebada aina duka atsau asamtai, aents aidauk Apajuínak anentag ejetuinatsui. Nuadui Apajuí emematku ijuntainmak makichkish atsawai. Nunú diisjum atum sacerdote Apajuí altarjin takau aidautigmek wake besemag pujaku nugkutai jáanch nugkugjum kashi buu buutkawajum tsawaitajum.
Nuniakjum Apajuí emematku ijuntainum apu múun aidau ashí Israel aents aidaujai ijumjatajum. Dutikajum, ijagma pujusjum Apajuí ausatajum.
¡Apajuí taatnuk namput wajaschae! ¡Tsawan ishamain atina duka ashí jegawai! ¡Pegkegchau takat idaiku Apajuí umigtsujinig, Apajuí ashí senchigtina nunú suwimak ishamainun amastatui!
Ii yuwatin agmaya nunak manchi aidau iish wainjinig dukeen amutuk ijinae. Nuadui Apajuí emematku ijuntainum shiig aneasa takau ayag duka nunimainchau wajasji.
Trigo ajakbau aidauk, yumi yutushtai ashí jinae, nuadui juuka yumain shiig atsau asamtai, trigo chimpitai aidauk wainak batsamas mamuka utsanui.
¡Iina bakaji aidauk buutuinawai! ¡Uwig aidaushkam buutuinawai! ¡Tagku aidauk yumainji chijichi atsutai, nujantai jinuinawai!
Tuja jii kegak dupa aidaunak, numi aidaunashkam apea ijinae. ¡Apajuíjuh, wait aneasam yaijatkata!
Entsa aidauk kuyuka buku waigke, tuja jii kegak dupanak ashí ijinae. ¡Imanikmatai kuntin ikamia aidaushkam Apajuí yaimpakti tusag ima aminak segapainawai!
¡Jerusalégnum uwija kachuji umpuagtajum! ¡Adeagtinme tusa umputai Tuke Pujuu emematku ijuntainum umpuagtajum! Nuna antuinak ashí aents aidau Judá nugken batsamin aidauk sapigmainak kujaitnume, wagki Tuke Pujuu taatin tsawan ashí jegae.
Nunú tsawanta duka suwe atinai, nunú tsawantinig yujagkim suwe wajastinai. Suntag aidau shiig kuashat depetmainchau muja aidaunum shiyaktatui, nunikag etsa kashikmas yama jiinak etsantug, ashí mujan patamtuwama numamtuk ashí nugkan pampankattawai. Duka yaunchkesh imanuk wainkachbauwai, tuja atakea duish imanuk wainnakchatnai.
Nunú iman aina duka jii kegaujai betek asa, nii juwi taatatus minakug ashí apea nagkaemawai. Nunú tatsaigkik nugkak shiig pegkeg ayi, nunú taamtai nagkamas nugkak uwegshujai betek wajase. ¡Nuna uwemtumainuk makichkish atsawai!
Nunú manchi aina duka aents caballonum maanitan yacha aidau maaniamunum jetejatmaina imanik utsantawai.
Ikam utsaana tsekeamuji antamak carro maanitai shimak wajukama imatui, duka kagaku apeam tsachigtuwama imatui, suntag shiig kuashat ijunag uminas shiwaajin jetektatus ijunama imanai.
Nunú manchi aina duka kasajai betek jeganum wakag niimtai ujaimua nuni utsanui. Suntag aidaujai betek yaakat peejamunash tujintsuk pachiachbaunum yaaktan utsantawai. Nunidau asag dita shimamunak nunisag makichkish tunitsuk, shitanitnash shitanitsuk, ukunmakesh wakettsuk shimutui. Tuja akentai aidaun shiig kuashat aketmash ditak nunisag shimawai. Imanik manchi minidaun wainkag aents aidauk senchi ishamainak yapinig puju wajasag kujainawai.
Tuja nugkak nayaimpijai senchi uujui, nunitai etsa, nantu kajinag suwe wajase. Tuja yaya aidaushkam etsantainatsui.
Tuke Pujuu niina suntaji aidaujai minak chichamujig ipamtajai betek wajawai, Tuke Pujuu suntajig senchigtin ainawai, Tuke Pujuu tabaun umin aidauk shiig kuashat dekapamainchau ainawai. ¡Tsawan Apajuí minamuk ishamain atatui! ¡Imanun atsaneg pujumainuk makichkish atsawai!
Tujash Tuke Pujuu yamai juna aatus tawai: “Atum pegkegchau takajum duka idaisajum atumi anentaimijai umigtuktajum, nuniakjum ijagma pujusjum buutkujum Apajuí ausatajum.
¡Pegkegchau takatak idaikujum mina umigtuktajum! Wake besemag dekapeakjum, jáanchjum japiki ichí yujatsuk atumek pempeentumakjum kajegmamkatajum, nuniakjum dekas dewakjapi tumamtajum. Wika kakagchauch wait anenkagtinaitjai. Wika wamak kajechuitjai, nuadui wika tsagkugkagtugtasan pujajai.
“¡Jerusalégnum uwija kachuji umpuagtajum! ¡Ashí aents aidau ijumjatajum! ¡Múuntuch aidau, uchi aidau, uchi muntsu muntsuaku aidaushkam, tuja yama nuwedau aidaushkam jegá batsataidauk ashí kaunatnume! Nunikagmatai ijagma pujusjum pegkegchau takat idaisajum umintsatajum Apajuí ememattasajum.
Sacerdote aidaushkam kaunatnume, nunikag altarnum jeganta wajasag buutuinak aatus Apajuín segatnume: “¡Tuke Pujuuwah, amina aentsjum aidau tsagkujata, makichik aentskesh ditan dushijati tusamek idaisaipa! ¡Tuja tikich aents aidau depetkatnume tusamesh idaisaipa! Aents tudau aidau tuke aneasag inimpainak: ‘¿Atumi Apajuíjish wajukame?’ tusag dushiki batsamtinme tusamek idaisaipa”, tiuwai.
Tusa imatjumin Apajuí juju nugka juna aneau asa, wait anenjamag chichagtamak: “Juju shiig antuktajum: Trigon, vinon, aceiten shiig kuashat amastatjime, dutikamtai nunú yuwakjum shiig aneasjum pujustatjume. Ataktu awagkinuk tikich aents aidau dushiktai atinme tusanuk idaisashtatjime.
Nujinmaya aidau manchijai betek atumin ajaantugmatsuk jetepakaja nunak uwegshunum utsagtatjai. Untsu igku jetepaktata nunak, nayants jakau tutaya nuwi utsaan ijinattajai. Tuja ukuunum jetepaktata nunak nayants mediterraneonum utsaan ijinattajai. ¡Dutika ai nunú kauja senchi mejettawai! “Mina aentsug juju nugkanum batsatutigmek ishamkagtukaigpa, ayatak shiig aneastajum, Tuke Pujuu atumin ayamjutpak, yaunchkesh wainkachbau aidaun iwainaktatui.
Kuntin ikamia aidautigmesh, ¡ishamkagtukaigpajum! ¡Ataktu chijichi tsapaktatui! Numi aidaushkam kuashat nejeagtatui, tuja uva aidaush, higo aidaush shiig kuashat aittawai.
¡Atum Jerusalégnumia aidautigmek shiig aneasjum Tuke Pujuu atumi Apajuíjum emematkujum kuntin maajum apeatajum! Apajuí yaunchuk yumin yutumtikjauwa dutiksag yamaishkam yumi yutugtin jegamtai yutumtijattawai. Niina anenken iwaintugmak yagkug yagkujut aig yumi yutut tepeamtai yutuwama nujai betek yutumtijattawai.
Nuadui trigo, vino, aceite, shiig kuashat aittawai.
“Atumi ajaji aidaun manchi amukmatai, tuja shiwag aidau tsaigtamkamtai, ajakjinchau wajasujum nunak Apajuí yaunchuk aajakua imanuk awajtugmastatui.
Atumek shiig yuwajum pujusjum Apajuí ememattinaitjume, wagki nii atumin ayamjutpak wainchatai ishamain aidaun kuashat iwainajui. Nuadui niina aentsji aidauk wainka inatsamak yujashtinai. “Witjai Israel aents aidaun Apajuíjinuk, wika mina aentsug aidaujai pujajai. Nuadui ima wiki dita Apajuíjig atinaitjai.
Nunú uminkamtai, mina Wakanjun ashí susagtinaitjai, dutika ai nuwa aidau, aishmag aidau ashí mina pachitus etsejiagtinai. Tuja múuntuch aidaujaig kajanum chichatnaitjai, untsu datsauch aidaunak pan wantintukan augtinaitjai.
Tuja nunú tsawantaik, inak nuwa aidaunash, aishmag aidaunashkam mina Wakanjun susagtinaitjai.
Yaunchkesh wainkachbaun ishamain aidaun nayaimpinum iwainagtinaitjai, dutikakun nugkanmashkam, numpan, jiin, senchi bukuitaun iwainagtinaitjai.
Etsag etsanjashtinai, tuja nantushkam numpa iman wajastinai, juka eke Tuke Pujuu iina apuji Apajuí minitin tsawan ishamain atina nunú jegatsaig nagkaemaktinai.
Imanitaish ima Tuke Pujuunak kajitus umijuinak segaidauk uwemjagtinai. Tuke Pujuu anagkagtuauwa duka imanisag muja Sión yaakat Jerusalégnum uwemtak atinai, Apajuí etejamu aidauk jatsuk uwemjagtinai”, tawai.
Nunú tsawan jegakuig, Judá wegantu aidau Jerusalégnumia aidaujai achija yajuakbau batsatunak awakjatnaitjai.
Untsu aents tikich nugkanmaya aidaunak Josafat nugka pakajin ashí ijumjatnaitjai, dutika ijumjan, dita mina aentsug Israel aents aidaun achija yajuakag tikich nugkanum dapampaak emegkajag, dita nugke aidaunashkam atanjag, dita uchiji, nawanji aidaunash kuichkin juwinak, tikich nugkanum sujujag nunú kuichkia duwi vinon sumak umuinak nampenak, nuigtushkam nunú kuichkia duik nuwa akika dutiktai aidaun yujaju asagmatai, suwimkan susagtinaitjai.
Atum Tiro nugkanum, Sidón nugkanum, filisteo nugkanum batsamin aidautijum mina aentsug Israel aents aidau jeteajum dusha ¿wisha itugkamu asagmea jeteajume? Atsa ¿iikmakmi tusagmek aikajum? Nunú atum eke jeteatsjuminig, wiyá atumnak suwimkan amasan ijinattajime.
Atumek oro, plata, tuja ashí tikich waji pegkeg akik midau aidau yajuakjum, atumi apajuímtaijum emematku ijuntai jegamkamunum ashí utsauwaitjume.
Atum Tironmaya, Sidógnumia aidautijum Judá wegantu aidau Jerusalégnumia aents aidaujai achija yajuakjum, griego aidaun inataiji atinme tusajum Grecia nugkanum sujujuitjume.
Dutikam nuwi batsatun wi ditanak jiija yajuakan ikaunmattajai. Untsu atumnak mina aentsug waitkasuitjum dutiksanuk wishakam iikattajime.
Dutikakun, atumi uchijum aidaun, nawanjum aidaujaí, Judá wegantu aidaunum sujutjattajime. Dutika ai dita yajuakag Sabá aents aidaunum sujujagtinai. Witjai Tuke Pujuunuk, nunak dekas uminkatnun tajai.
Juju chicham tikich aents aidaunum etsegkatajum, dutikajum ¡suntag maanitan yacha aidau ijumjajum shiig umintsatajum! ¡Nunikjum Apajuín aentsji aidaujai maaniatajum!
Atumi takataijum aidau maaniaku jukitin, nagki, puyagjai najankatajum. Tuja aents sapig aina nunú, wajiu wajastinme.
Ashí atum Judá wegantu aidaun shiwaaji aidautijum Josafat nugkanum wamak kaunajum ijunjatajum. Tuja aents kakagchauch maanitan dakitin akush, maanitan yacha wajasag ashí ijunjatnume. Nunikagmin ashí aents jutii aidauti nugken ijus batsamin aidaunak Tuke Pujuu suwimkan susattawai.
Wagki nunú aents aidauk shiig pegkegchau ainawai, nunin asagmatai, trigo tsamaku tsupija juutiama numamtuk tsupigta; tuja ajak juutak tsawantak uminkae, nuadui uva tsamakmatai juuka vino najanatasa najatiama numamtuk awajkata. ¡Dita tudauji aidauk dekas shiig múuntai!
Tuja nantuk etsajai mai kajinak suwe wajastatui. Yaya aidaushkam etsanjachagtatui.
Tuke Pujuu kajeka muja Siógnum pujusa chichaak ipamtajai betek wajatai, nuna antukag nugkak nayaimpijai uugtatui. Imanitaish Israel aents aidaunak Tuke Pujuu niina aentsji asagmatai kuitamkattawai.
Tuja Tuke Pujuu niina aentsji aidaun chichajak: “Atumek nunú tsawan uminkui, mina pachittsajum dekas iina Apajuíjiyapi tujuttinaitjume. Wika muja Sión wi etegkamua nuwi pujajai. Jerusalégkak pegkejam mina aneetaijui, nuadui shiwag tikich nugkanmaya aidauk ataktu utuawajag makichkish dajagchagtinai.
Apajuí shiwag aidaun suwimkan susa ijinamtai nagkamas, shiig kuashat uva ayau asamtai, vino najanamu aidauk shiig kuashat aittawai, tuja baka aidaushkam shiig kuashat ayau asamtai, nuna muntsuji ijugbauk shiig kuashat mujanmaya yumi betsaka akagama iman atinai. Judá wegantu aidaun nugkenig yumi shiig kuashat aitnai. Mina jegajuiya yumi pukuni jiinki Sitim nugka pakajin ashí ukattinai.
Judá wegantu aidau jinauwa nunak wi iikmatkattajai. Nuna dutikau aidauk suwimkan jutsukek pujuschagtatui.
Untsu Judá wegantu aidau nugkeg agkan bashiakag asashtinai, Jerusalégchakam agkantak aents atsauk achatnai. Tuja wika Jerusalégnum muja Sión wi etegkamua nuwi pujuttajai”, tawai.
Nugka uugbau atin jimag mijan ai, Ozías Judá wegantu aidaun apuji, tuja Jeroboam Joása uchiji Israel aents aidaun apuji aatus batsamajaku aina nunú tsawantin, Amós uwija kuitamin yaakat Tecoanmaya aajakua nuna Apajuí akatjauwai. Dutikam Israel aents aidaun ujakui.
Nunak aatus tiuwai: “Tuke Pujuu kajeka Jerusalén pujus chichataik, chijichi aidauk kagaka jinawai, tuja muja Carmelonum ajak pegkeg wegajushkam kagaka jinawai.”
Tuke Pujuu chichaak: “Damasconmaya aidauk ayatak tudauk ainawai. Iman asagmatai, makichkish tsagkujachagtatjai. Wagki ditak galaadnumia aents aidaun trigo dekegka tsaimaina imatikawajui.
Nuadui jega apu Hazael pujusa inamtaijiya nunak apejuattajai, dutika ai nunú kegak niina uchiji Ben-hadad pujusa inamtaijiya nunashkam apeattawai.
Damasco waitijinak tegajattajai, dutika utuan, Bicat-avénkan apujin Bet-edénkan apujijai mai maattajai. Dutikamtai atum aidautigminak achigmajag Quir nugkanum yajupakagtatui”, tawai Tuke Pujuu.
Nuigtu Tuke Pujuu chichaak: “Gazanmaya aents aina duka ayatak pegkegchauk ainawai. Iman asagmatai, makichkish tsagkujachagtatjai. Nuigtush kuashat aentsun achija yajuakag Edom aents aidaunum sujujajui, dita inake atinme tusag.
Nuadui yaakat Gaza peejamua nunak ashí apejuattajai, dutika ai nunú kegak apu pujusa inamtainak ashí apeattawai.
Tuja apu Ashdodnum puja nunak Ascalónkan apujiya nujai mai tsaiktatjai, dutikakun wi kajekbaujui utuan filisteo aents aidaunak ijinattajai. Dutikakun ecrógnumianashkam wi kajekbaujui ijinattajai. Nunak dekas uminkatnun tajai”, tawai Tuke Pujuu.
Tuke Pujuu nuigtu chichaak: “Tironmaya aents aidauk ayatak pegkegchauk ainawai. Iman asagmatai, makichkish tsagkujachagtatjai. Wagki ditak tikich aents aidau dita yachi yachijaig chichama umikag batsatunash ajaantus diitsuk achija yajuakag, Edom aents aidaun inake atinme tusag ashí sujujajui.
Nuadui yaakat Tiro peejamua nunak apejuattajai, dutika ai nunú kegak apu pujusa inamtain ashí apeattawai.”
Tuja junashkam Tuke Pujuu chichaak: “Edom aents aidauk, ayatak pegkegchauk ainawai. Iman asagmatai, makichkish tsagkujachagtatjai. Wagki ditak dita yachi Israel aents aidaun tuke kajejin asag, dita kajetin umiinak pempeentukiag ai aintuinakua, makichkish wait anentsuk puyajai ijinawaju ainawai.
Nuadui yaakat Temágnak apejuattajai, dutika ai nunú kegak apu pujusa inamtain Boshránum awa nunak ashí apeattawai”, tawai.
Junashkam Tuke Pujuu chichaak: “Amón aents aidauk ayatak pegkegchauk ainawai. Iman asagmatai, makichkish tsagkujachagtatjai. Wagki ditak kuashat nugkan jukitag tuidau asag, Galaad nugkanum nuwa aidaun ejapeniag ijinau ainawai.
Nuadui yaakat Rabá peejamua nunak apejuattajai, dutika ai nunú kegak apu pujusa inamtain ashí apeattawai. Dutikan ijinai buutuinamu dase suwe wajas kedegtuwama imattatui.
Tuja dita apujinak, niina atuwe tikich apu aidaujai achikag, yaja tikich nugkanum jukiagtinai. Witjai Tuke Pujuunuk, nunak dekas uminkatnun tajai.”
Tuke Pujuu chichaak: “Moab aents aina duka ayatak pegkegchauk ainawai. Iman asagmatai, makichkish tsagkujachagtatjai. Wagki ditak Edom aents aidaun apujin ukunchin apeawag yuku awajsajui.
Nuadui Moab nugkanak apeattajai, dutika ai nunú kegak apu pujusa inamtain Quiriotnum awa nuna apeattawai. Moab aents aidauk maaniaku untsubau, cornetan umpuinamu aatus pampainamunum jinawagtatui.
¡Dita apujinak, tikich apu eme anentsa diitai aina nujai ashí wi ijinattajai! Nunak Tuke Pujuu dekas uminkatnun tawai.”
Tuja junashkam Tuke Pujuu chichaak: “Judá wegantu aina duka ayatak pegkegchauk ainawai. Nunin asagmatai, makichkish tsagkujachagtatjai. Wagki ditak Tuke Pujuu chichamen umigtsuk, dakumka najanamu aidaun dita apachji emematiu aina nuna ditashkam emematiaju ainawai.
Nuadui Judá wegantu aidaun yaaktaji aina nunak apejuattajai, dutika ai nunú kegak apu pujusa inamtai aidau Jerusalén ayá nuna apeattawai.”
Tuke Pujuu chichaak: “Israel aents aina duka ayatak pegkegchauk ainawai. Iman asagmatai, makichkish tsagkujachagtatjai. Dita aidauk aents ujudauch aidaun, tikichi inake atinun kuichkin juwinak sujuinawai, dutikaidau asag sapatjaiyaske yapajinawai.
Tuja aents ujudauch aidaunak tikima shiig senchi waitkainawai, dutikaidau asag makichkish yainatsui. Múun aidauk, uchijijai makichik nuwanak jimagtu yujawai. Nuninak kajetan sujuinawai.
Aents ujudauch aidau jáanchjin diwijum akikmaku jukita tusa emetjuamu aidaun ainak tepesag, dita apajuímtaijin emematuinak yujumkan yuu batsatui. Aents diwimkagtukchaunak akikmakta tusag kuichkin atankiag, nunú kuichkia duwi vinon sumakag, dita apajuímtaiji jegamjukbaunum wayawag umú yujawai.
Israel aents aidauwah, wi atumnak Egipto nugkanum waitu batsatutigmin jiigmaijime, dutika yajuakan wi kuitamsan cuarenta mijan uwegshunum awekasuitjime. Dutikakun atumi shiwaajum amorreo aents aidau shiig senchigtin esajam wajatpakin aidaunak ashí ijinan dita nugken atumin amasuitjime.
Atumi uchijum aidaunmayan profeta agtinun etegjauwaitjai, tuja tikich aidaunak nazareo atinme tusan nunashkam akanjauwaitjai. Tuke Pujuu nunak dekas nunikua nuna tawai.
“Tujash atum aidautijum nunú nazareo aidau vino uwagta tusajum waitkasu ainagme. Dutikakjum profeta aidaushkam mina chichamjun etsegkai tusajum dakitjauwaitjume.
Nuadui, carreta trigon aimak wegak nugkan umuchiakui, wajasa ayamainchau dekapmaina imatikattajime.
Nuna imatikai uwemjatag tusajum tupikakjumesh uwemjashtatjume, aents senchigtin akush kakaumainchau dekapjattawai. Tuja aents wajiushkam ayamjumakchattawai.
Tuja flecha akentan yacha akush, senchi tupikain akush, caballonum tupikain akush, uwemjachagtatui.
Nunú tsawantinig maanitan yacha akush, maanitai aidau takakbaujinak utsag ukuinak pisajagtatui. Nunak dekas nuniktinun Tuke Pujuu tawai”, tiuwai Amós.
Israel aents aidauwah, atum Egipto nugkanum batsamsajum waitu batsatutigmin Tuke Pujuu jiipag agkanmitkagmawa nuna chichame antuktajum:
“Ashí nugkanum aentsuk ayaig, ima atumnak etegkauwaitjime. Dutikamuitkujum pegkegchau takamsau asajum, nunú umiakjum diwimkagtukbau akikmamaina numamtuk suwimak jukittajume.
“Jimag aents tsanigka wekaga nunak, mai antugdayas wekagu asa aniawai.
León shinakug, kuntinjin maa akasmatak shinawai, tuja leónka uchiji waanum shinakug, kuntinjin mau asa akasmatak shinawai.
Pishak nemak pujakug, nemaktinji detua ukukbaunum nemawai. Kuntin achiktasa dakamtika ukukbau tsekea nunak achika aniawai.
Trompeta yaaktanum shidaun antuinakug, aents aidauk pampainawai. Utugchat yaaktanum nagkaema duka Tuke Pujuu nunikti tibau asa nuniawai.
Tuke Pujuu niina aentsji profeta aidaun dekamtiktsukek nii wakegamu ataish, nigkik makichkish dutikatsui.
León shinaun antuinakug, ashí ishamainak kujain ainawai. Tuja Tuke Pujuu profetan chichakti tamak niina daajin chichamainai”, tawai Apajuí.
Ashdotan apuji aidau batsatbaunum, Egipto apuji aidau batsatbaunum chicham etsegkujum: “Samaria mujaji aina nuwi kaunatajum”, tusajum ijumjatajum, nuwi ijunas Samaria nugkanum magkagtuinamu pegkegchau takainamujai pachimnaga awa nuna wainkatnume.
Tuke Pujuu chichaak: “Samarianmaya aidauk shiijak takainatsui, aents aidaun mainak wajiji yajutkamu aidaun dita pujusa inamtaijin ijumag batsamtawai.”
Nuadui Tuke Pujuu chichaak: “Shiwag aidau yaakat Samarian jetektatus tenteawagtatui, dutika jetekag kaya jegamkamu aidaunak tsaikag, apu pujusa inamtaijin waji ayaunak ashí yajuakagtatui”, tawai.
Tuja junashkam Tuke Pujuu chichaak: “Uwija kuitamin uwigji yujam ayamjuktatus maanitkush ayatak jimag nawe ampigbaun nuniachkush kuishi ampigbaunakesh, juwama numamtuk atum samarianmaya aidautijum Damasconmaya jáanch pegkeg ainkajum kaji batsatjum duka pisakjum piipich jukijum pisagtatjume.”
Nuadui Tuke Pujuu ashí senchigtina nunú ataktu chichaak: “Antuktajum atum aidautijum, nunikjum Jacob wegantu aidau suwimkan jukiagtata nunú pachisjum etsegkatajum.
Wika dita pegkegchau takamsamujin suwimkan susagtatjai, dutikakun Betelnum dita apajuímtaijin emematuinak altar najankamu ayá nunak ashí tsaiktatjai, dutika ai nugká batsamsattawai.
Wiakchan jee aidau, tsetsek tepeamtai kanutai, jega pegkeg umikbau aina nunak, esattin kanutai aina nujai tsaiktatjai. Tuja jega marfil jegamkamu aina nunashkam tsaiktatjai, tuja jega apu pujusag inamaina nunashkam ashí tsaiktatjai”, tawai Tuke Pujuu.
Samarianmaya nuwa aidautijum antuktajum: Atumek baságnumia baka duwejam aina iman duwekjum batsatjume. Atumek ujudauch aidau senchi waitkakjum dushikiagme, nunin asajum atumi aishjum aidau vino sujusta uwajan nampektajai tusajum inaku waitkagme.
Israel aents aidaun Apajuíji niina pegkegmajin nii umiktinun aatus tawai: “Atumin tsegkenai awagtamak japiki jujamkiagtinuk tsawan uminui, tuja atumi uchijum aidaunak agseayai nenakag japikiagtinai.
Atumek yaakat peejamu agkaju aidaunum eteemajum maki makichik jiinjatnaitjume. Nunikagmin muja Hermógnum utsampakagtinai.” Nunak Tuke Pujuu dekas uminkatnun tawai.
“Atumek pegkegchau takat aidau ima wakegau asajum Betelnum shiyakjum, tuja Guilgalnumshakam shiyakjum, atumi apajuímtai dakumkamu najanamu aidau emematu batsamtajume. Atum nuniakjuminish, wika puyatjukchattajai. Witjai Tuke Pujuu, Israel aents aidaun Apajuíjinuk, nunak dekas uminkatnun tajai. ¡Atum wakegakjumek tunamá batsamtajum! Tuja atumi apajuímtaiji aidau emematkujum kashikmasjum kuntin maajum apeatajum. Dutikakjum nuigtushkam kampatum tsawan jegakui, atum ajakmamunmaya juukjum diezmo tuké sutajum, tuja tikich anentag aidaushkam susatajum, ashí aents aidau anentag susatnume tusajum etsegkatajum.
Nujantai waittsatnume ti ai, ashí yaakat aidaunum yumain atsakui, nujantai waitbaijume. ¡Imanika waitiakjumesh atumek minak umigtukchabiugme!
“Tuja nuigtushkam ajak juut jegau aig, kampatum nantui yumin yutumtijachmaijai. Makichik yaaktanmak yutumtijamiajai, untsu tikich yaaktanmak yutumtijachmaijai. Tikich yantamnumak yumi yutuju asamtai, nugka chupika pegkeg wajas amayi, nuniai untsu tikich yantamnum yumi yutugchau asamtai, ajakak kagaka amayi.
Nunikmatai aents aidauk yumin egainak maki makichik yaaktanum yujabi, imanik yujainakush kuashat uwaja kitak amikmainnakesh wainkachagmayi, tuja imanika waitiakjumesh minak umigtukchabiugme.
“Wi atumdau ajak ajakmakbau aidaunak, tuja numi nejen aidaunashkam ijituajime, atumi ajagmin manchi aidaun ishitkabiajime, nuigtushkam dase sukutnun uwegshunmayan dasenmitkakbaijai, tujash imanika waitiakjumesh atumek minak umigtukchabiugme.
Egiptunmaya aents aidaun suwimkan susauwaitag imatikan suwimkan amasuitjime; tuja atumi uchijum aidau maaniamunum jinaati ti ai jinawabi. Nunikagmatai dita caballoji aidaun yajutkajabi, nunú jinaa kauku mejeakjum waitiugme, ¡imaniakjumesh minak umigtukchauwaitjume!” tawai Tuke Pujuu.
Apajuí ataktu chichaak: “Sodomanmaya aents aidaun, Gomorranmaya aents aidaujai suwimka suwakun jii ajunjan ijinauwaitag numamtuk awajkauwaitjime atumnashkam. Dutika ai jii kaiji ampinjau tepegama numamtuk wajakuitjume. ¡Imanika waitiakjumesh minak umigtukchau ainagme!” tawai Tuke Pujuu.
“Nunin asagmin, yaunchuk tikich aidaun suwimkan susauwaitag numamtuk awajkattajime Israel aents aidautigminak. Apajuí suwimkeg uwemtumainchau asajum, ¡umintsajum Apajuí igkugtasajum dakastajum!”
Tuke Pujuuwai muja aidaun najanin, dasenashkam najanin, tsawainash suwe emau, niinu aidaunash aentsun paan dekamtikau ashí nugkanum wekagu. Tuke Pujuu, Apajuí ashí senchigtin tutaya nunuwai niina daajig.
Israel aents aidauwah, ishamain nagkaemaktin asamtai, wi wake besemag dekapeakun kantamag nunú antuktajum.
Israel aents aidau imanji, pegkeg wajaknuwe nunú nantakchatnun iyaajaje, nunikag nantamainchau wajasag batsatui. Ditan inanmainuk atsawai.
Tuke Pujuu Israel aents aidaun chichajak: “Makichik yaaktanmaya mil suntag maaniamunum ishiakbauk, ayatak cien suntajak iwaku wakitkittawai. Tuja cien suntag ishiakbauk, ayatak diez suntag iwaku wakitkittawai”, tawai.
Tuke Pujuu Israel aents aidaun nuigtu chichajak: “Iwaku pujustag takugmek, mina umigtuktajum.
Dakumkamu aidau ememattasajum Betelnum wetin aigpajum. Nunú nuniakjumek ijina utsam atatjume. Tuja Bershebanmakesh wetin aigpajum, nuniachkugmesh Guilgala nunigkesh nagkaemaktin aigpajum, wagki nuwiya aents aidaunak ashí achijag yajuakagtinai. Tuja Betelak tsaikam uwejush wajas asatnai.
Tuke Pujuu umigkatajum, nuniakjum iwaku pujustatjume, atum nii umigtsugminig, Israel aents aidau kanakag ijunjajua nuna ijinattawai. Betelnum dakumka najanamu apajuímtai aina nunak ekemaktatui, dutikamtaig makichkish ikagnakchagtatui.
Aents ujudauch aidau waitkam batsata nunú shiig anentsajum kuitamchau, nuigtush aents ayamke atsaujai betek waitkau aidautigminak wait anentajime. Wagki atumek pegkeja nunú pegkegchau anentagme.
“Apajuíyai yaya aidaun, nayaimpijai najadau, tsaaptinnash suwe emau, suwenash tsaaptin emau, yuminash yutumtikau. Apajuík yaakat peejamu aidaunash tsainai, tuja nunú tsaikbaunmayanak jega múun aidaun kaya ekenag jegamak uminai. ¡Tuke Pujuu ashí senchigtin tutaya nunuwai niina daajig!
Aents shiig takantsati tusa chichamjaun waitjutsuk dekasken chichaujai kajeja nunak wait anentajai.
Wagki ditak ujudauch aidaun tepejuk batsamtusag, diwijum akikmakta tusag trigo atantuinawai. Nunin asag, jega pegkeg aidaun dita jegamjajua nuwig pujuschagtatui. Tuja nuigtush dita uva ajakbaujiya nuwiyan vino najanawajag shiig aneasag uwagchagtatui.
Dita aidau shiig kuashat pegkegchaun takamaina nunak wika shiig dekajai. Tuja apu chichama epegkin aidau aents pegkegchau aidaun yayaak, tikich aents utugchatji atsujunak suwimkan suwina nunak shiig dekajai. Nuadui chicham ataik, wiakuch aidau ujudauch aidaunak tuke depetuinawai.
Nuadui kuashat pegkegchau takamu ayau asamtai, aents yacha duka takamtak pujawai.
“Pegkegchau takat aina duka idaikujum, pegkeg takat aina nunú takastajum, nunú nuniakjum dukap tsawan pujustatjume. Nuniagmin Tuke Pujuu, ashí senchigtina nunú inak yaimpawai tajum nunú dekaskenum atumnak tuke yaimpaktatui.
¡Pegkegchauwa duka dakitjatajum! ¡Pegkeja nunú waketajum! Apu chichama epegkin aidautigmek, shiig betek chicham iwajatasajum anentaimtajum. Nuniagminig Tuke Pujuu, Apajuí ashí senchigtina nunú Israel aents aidau ujumak iwaku batsata nunash wait anenjachajaintash.”
Tuke Pujuu ashí senchigtina nunú chichaak: “Wi atumin suwimka amastasan minitaik, ashí yantamnum buutiagtinai. Jinta aidaunum buutuidau, yutai ijumja sujutai aidaunum buutuidau, ashí plaza aidaunum buutuidau, uva ajakmakbau aidaunum buutuidau, aja aidaunum buutuidau, jakamunum buutuidaushkam agtatui”, tawai Tuke Pujuu.
¡Tuke Pujuu tattawai tusajum shiig aneautigminak wait anentajime! Atumek waji utugchatak nagkaetamkiti nunú dekachu asajum tuu yujagme. ¡Tuke Pujuu minamuk, tsaaptinuk achattawai, suwe ishamain atatui!
Nunú tsawantinig makichik aents león aintam tupika wekama, chayujai igkuniak wajuk anentaimainaita iman atatui. Nuniachkush jegá waya tanishnum atumkama, nuwi dapi tepau esaim anentaimaina iman atatui.
Duka dekaske, Tuke Pujuu minamuk tsaaptinuk achattawai, suwe atatui; ¡nunú tsawantinig shiig aneamuk achattawai, ayatak wake besemag atinai!
¡Jiistamtai ati tusa tsawan etegjamu aina nunú umiaji tusajum jiistamjum nunak shiig dakitajai! Tuja Apajuí emematji tusajum ijunjajum shiig aneajum nunashkam shiig dakitajai.
Apajuí tudaun tsagkugtamjati tusajum kuntin maajum nuna neje ashí apeajum nunak wika dakitajai. Tuja agkan pujutan amastí tusagmeshkam, kuntin aidau, ajak juukbau aidaujai anentag kuashat ikaunmagme, tujash wika nunú diitnak dakitajai.
¡Juwi wainka kantama batsamtsuk, yaja shiyakjum kantamatajum! ¡Atum arpa awatjum nunú antutnak dakitajai!
Aan batsamtsuk dekas wi shiig kuitamkagtinaitag nunisjumek, atumshakam tikich aidau shiig kuitamkatajum. ¡Atum shiig takamua duka namak kuyua megkaechauwa nujai betek ati!
“Israel aents aidauwah, atum cuarenta mijan uwegshunum yujasuitjum nuaduik, anentag aidauk minak sujuschauwaitjume.
Atumek Sicut atum dakumka najanamu wainka apajuímtai atum apu tajum nunú yanasa yujayugme. Nuigtushkam Quiliún atum dakumka najanamu yaya nunin aajakua nunú yanasa yujayugme.
Nuadui aents tikich nugkanmaya Siria nugkan nagkaiki batsamin aidau achija yajuaktinme tusan idaisattajime”, tawai Tuke Pujuu, Apajuí ashí senchigtina nunú.
Amós chichaak: ¡Jerusalégnumia aidau sapigmatsuk puyatkas batsata nunak wait anentuinajai! Yaakat Samaria eme anentautigminak wait anentajime. Juju nugka múunta nuwi apu aidautijum puyattsuk batsatutigminak wait anentajime.
Yaakat Calné wejum diistajum, tuja nuwi juwakjum yaakat Hamat shiig múunta nuwi wetajum, nunikjum nuwi nagkaemakjum filisteo aidaun yaaktaji Gat wetajum, nunika jegajum nunú yaakat aidaunash itugkajamkiyi nunú diistajum. Atumek dita nagkaesau ainatsjume, tuja atumi nugkega dushakam dita nugken nagkaesauchui.
Atumek suwimak jukig tusajum dakitajume, nuniayatkujum ayatak suwimak akumtagme.
Atumek wainka batsamsajum pegak shiig pegkeg marfil najanamu aidaunum kaji batsatjume, nuniakjum kuntin pegkeg duwejam aidau yuu batsatjume.
Atumek arpa wainka awatkujum kantamainchau wainka kantamjume, tuja kantamku awattai aidau tusajum wainka najanjume, nuniakjum David yacha aajakua iman anenmamjume.
Atumek tsapa muunnum vino umakjum shiig senchi nampeagme, tuja dekas kugkuin pegkeg akik aina ibau nijamjume. ¡Nuniau asajum atumi yatsum aidau waituina duka pachiatsjume!
Nunin ainajum duwi, aents aidaun achija yajumainakug atumna etegtamawag jujamkiagtinai, dutijamawagmatai atum shiig jiistama batsatjum duka wainka juwaktatjume.
Tuke Pujuu Apajuí ashí senchigtina nunú pan antumainun chichaak: “¡Jacob wegantu aidauk jega muuntan jegamag batsamas ememaidau asagmatai kajejajai! Nuadui dita yaaktaji aidaunak shiwag aidau tsaigkatnume tusan idaisattajai.
“Dutika ai makichik jeganum diez aents iwaku pujauk ashí ijinam agtatui.
Nunú aents jinau aidaun patayi aidau dita iyashin jukiag apeawagtatus kaunawag yujattaman, tikich nuna patayi aidau nuwi yujau ditan iniinak: ‘¿Tikichish atsuak?’ tusa tama: ‘Atsa, makichkish atsawai’, tiagtinai, nuna tusa: ‘¡Takamtak wajasta!’ tiagtinai. Wagki nuna inima yujas mina daajun adaikug nuni senchi suwimkan jumain asagmatai.
Wagki Tuke Pujuuk Israel aents aidaun suwimkan suwak, jega múun aidaun jega piipich aidaujai ashí tsaiktatui.
“Atumesh anentaimsakjuah, ¿caballosh kayanmash tupikaumainkait? Tuja ¿kayanmash pukujaish ajakmamainkait? Tujash atumek shiig takata duka jata awajsaugme, dutikakjum shiig aneasa pujuta dushakam wake besemag awajsaugme.
Atumek yaakat piipich aidau depetkajum ememasa chichaakjum: ‘Iina senchijin depetkaji’, tusajum shiig aneajume.
Nuniau asagmin, Tuke Pujuu Apajuí, ashí senchigtina nunú chichagtamak: Shiwag aidau Hamatnum nagkamas jetepakag, uwejush tsumujin awa aatus ashí depetamak dita wagagtamkiag waitkagmastinme tusan idaisattajime”, tujama nunú Israel aents aidautijum shiig antuktajum, tiuwai Amós.
Ajak ajakmamu nejeka tsamakmatai, apu susatnun yama nagkamchak juuka idaisamu, ataktu tsamakmatai dita yuwawagtinnak eke juwinatsaig, manchi kaketuk amuktatus uminas aun Tuke Pujuu iwaintugkabi.
Nunú ajak aidaun manchi kaketuk dupajai nagkamas ashí amuakui, Tuke Pujuun segaakun: “¡Tuke Pujuuwah, wait aneasam tsagkugkagtugta! Amina aentsjum Jacob wegantu aidau kuashtachua dusha manchi ajakji amutkamash ¿wajina yuwa batsamsattawa?” tibaijai.
Tusa tai Tuke Pujuu chichagtak: “¡Duka nunikchattawai!” tujutmayi.
Junashkam Tuke Pujuu jii kegauwai suwimkan sukagtustatus umiamujin iwaintugkabi. Nunú jii kegak ashí nugkan apebi, tuja nayantsa kunajinash apebi.
Imatikakui wi Apajuín chichagkun: “¡Tuke Pujuuwah, wait aneasam imijkata! Amina aentsjum Jacob wegantu aidau kuashtachua dusha ¿wajuk ibaunash atsanjag pujustinme?” tibaijai.
Tusa tai Tuke Pujuu ditan wait anentug chichaak: “Juju suwimkashkam uminkashtatui”, timayi.
Nuigtushkam Tuke Pujuu juna iwaintugkabi: Apajuí nená dekapatain plomon takus yaakat peejamunum ayaumas wajaun wainkabiajai.
Nuwi wajas inintak: “¿Amosah, jusha wajimpaya?” tujutmayi. Tujutkui wi ayaakun: “Aanka plomo, jega jegamin takau aina nunuwai”, tibaijai. Tusa tai nii chichagtak: “Juna takakag juwi mina aentsug aidaunak dekapan diistatjai, dita pujutish pegkejash aina nuna. Tuja dita pujuti pegkegchau ainakuig, makichkish tsagkujachagtatjai.
Isaac emematujakbau nain aidaunum ayá nunak tsaiktatjai, tuja Israel aents aidau wainka apajuímtai aidaun emematuinak jegamjamu aina nunashkam tsaiktatjai. Dutikakun Jeroboam wegantu aidaunak ijinattajai”, tujutmayi.
Betelnumia sacerdote Amasías Israel aents aidau apujin Jeroboaman chichaman akuptak: “Apuh, amina Amós Israel aents aidaunum wekagas chichaman umigtamui. Tuja iik nuna tujamá wekaeti tusaik idaimaitsuji.
Nuwi wekagas chichaak: ‘Jeroboamnak maaniamunum maawagtatui, tuja Israel aents aidaunak ashí achijag yajuakagtatui’ tusa tuu wekaewai”, tiuwai.
Tusa ujaka ukuak Amasías Amósan chichajak: “¡Dekamnuh, juwi pujusam tuu pujutsuk jiinkim wetá! Ame chicham etsejam nuwiya yuwa pujustag takumek, Judá wegantu aidau nugken wetá.
“Tujash Betelnumak nunú pachismek nuigtuk chichakaipa, wagki juju yaakta juwig dekas apu niina apajuímtaiji jegamjukbau awai”, tiuwai.
Tusa tama Amós ayaak: “Wika profetachuitjai, tuja profeta achainjash tusankesh anentaimtsujai. Wika uwija kuitamkun, higo ikamia aidaun juuka sujakun, nuwiyan yuwan pujajai.
Nunika pujai Tuke Pujuu nuna idaimitkajak, mina chichameg Israel aents aidaunum etsegkata tujutmayi.
Nuadui nii tujutbaun etsejag nunú, yamai Tuke Pujuu chichame antukta. Ame chichaakum: ‘Israel aents aidau pachisam pegkegchau chichagkaipa, tuja nuigtush Isaac wegantu aidaushkam pegkegchau chichagkaipa’, tusa tame.
Amek tame, tujash Tuke Pujuu juna aatus tawai: ‘Juju yaakta juwi amina nuwem akika dutiktai wajastatui, amina uchijum aidaunak tuja nawanjum aina nunashkam maawagtatui. Dutikawagmatai tikich aents aidau amina nugkemnak jukiagtinai, amek amina nugkem ukukim atushat aents Apajuí nemagchau aidau nugken jakatnaitme, Israel aents aidaunak achijag nugken ukumtikiag tikich nugkanum atushat yajuakagtinai’ tawai Apajuí”, tiuwai Amós.
Makichik chagkinum yujág tsamaku juuka aimkam pujaun Tuke Pujuu iwaintugkabi.
Nuna iwaintujuk chichagtak: “¿Jusha wajimpaya?” tujutmayi. Tujutkui wi ayaakun: “Yujag juuka chagkinnum aimkamu pujawai”, tibaijai. Tusa tai, Tuke Pujuu chichagtak: “Israel aents aidau suwimak jukitnujig yujág tsamaka uminas aama numamtuk tsawantak ashí jegae. Nuadui makichkiakesh tsagkujashtatjai.
Nunú tsawantin kuashat aents jinaamtai, apu pujusa inamtaijinig shiig aneasa kantabauk atsutnai, ayatak wake besemag atinai. Nunú aents jinau aidaun iyashinak takamtak yajuakag utsagkagtinai”, nunak Tuke Pujuu dekas uminkatnun tawai.
Juju nugkanmaya aents ujudauch aidaun kasajak waitkau aidautijum shiig antuktajum;
atum chichaakjum: “¿Trigo wamak sujukchamnush, wagka nantu yama takamunum jiistamtaya dusha tsawantash wamak nagkaematsua? Trigo sujaku kijinji imanchau aig, tsanumja kasamku kuashat kuichik jukichminush ¿wagka tsawan ayamtaish wamak nagkaematsua?” wajagme.
¡Imatu asajum, trigok saepejai sujumain dekapeagme! Nunin asajum ujudauch aidauk inaku waitkatai ati tusajum kuichik piipich juwakjum sujuktag tajume, tuja nuigtush makichik sandaliayai yapajiatag tajume.
Nuadui Tuke Pujuu, Israel aents aidaun Apajuíji chichaak: “Atum dutikajum nunak makichkish kajimatkishtinaitjai”, tawai.
Imatika waitkajum duwi nugka senchi uugtinai, imaniak namak Nilo dujajak ikaman utuja ataktu kuyua, ataktu utug kuyua wajama imanittawai. Imanitai aents aidauk ishamainak buutiagtinai.
“Nunú tsawantinig etsag etsanjashtinai, tuja etsa tutupit wajas etsantu eketiatak kajinak suwe wajastinai, nunitai ashí nugkanmak suwe wajastinai.
Atum jiistamkujum shiig aneenujum nunú idaikujum, aents jinamunum wake besemag batsamsajum ayatak buut batsamtatjume, nuniakjum jáanch jakamunum nugkutai nugkugjum yujastatjume. Nuniakjum pinui awamagjum, makichik aents uchiji makichkiuch ajamu jajukam wake besemag dakapeak kajeka buutama imanittagme.
Yapajut tepeatin tsawan jegattawai, tujash duka pag atsutaigkish yumi atsutaigkish nunikchattawai; duka mina chichameg antuktasa yapajamujai betek wakegamu atinai. Nunak Tuke Pujuu dekas uminkatnun tawai.
Tuke Pujuu chichamen antuktajai tusa ashí yantamnum nayantsa amain yujatnai, tujash imaaninakush mina chichamjun etsejuidaunak antukchagtinai.
Tuja nuigtushkam samarianmayan, Dagnumian, bershebanmayan wainka apajuímtai aidaun emematiaju aidauk, tuke jainak wampainag iyainiagtinai. Nunú wainka apajuímtai aidaun jutsukaita dekas Apajuík tusag, ame tuke umigtai atin ata tusag tinu aidauk nantakchatnun tuke jak wampainag iyainiagtinai”, tawai Apajuí, tiuwai Amós.
Duwi pujusan Tuke Pujuu altaran ijus wajasa chichagtak: “Tuke Pujuu emematku ijuntai jegamku shugku ajigmawa nunú awatim kupikta, dutikam jega yumpunak aentsun yutua ijinati, tuja tupikaki uwemjatag tuinakush makichkish uwemjachagtatui. Tupikaki uwemjashkam maaniamunum jakattawai.
Nugka initken uumkagmataish, imanuiyanash jiigtatjai, tuja nayaimpin nagkaesau yakí uumkagmataish, imanuiyanash ajuawagtatjai.
Tuja muja Carmelo titijin waka uumkagmataish, egakan achikagtatjai, tuja nayantsa kunajin uumjutkagmataish, kuntin múun ichiag ijinati tusan awetittajai.
Tuja shiwag aidau yajuakam uwegshunum shiyakmataish, puyajai ijinatnume tusan inamjattajai. ¡Ditanak tuké diyaku atatjai, tujash nunak yayakdukesh dutikashtatjai, suwimkan suwakun dutikattajai!
“Tuke Pujuu Apajuí, ashí senchigtina nunú nugkan antiawai, dutikam nugkak yumpunui, nunitai aents aidauk buutuinawai. Tuja nugkak uujak namak Nilo dujajak ikaman utuja kuyua, ataktu utug kuyua wajama imanittawai, imanitai aents aidauk ishamainak buutiagtinai.
Tuke Pujuu niina jenak nayaimpinum umikui, untsu nuna ichichiagtinun nugkanum umikui, nayantsak bukuiti yakí weawai, nunik yumi najanea ataktu yuta nunak Apajuí dutikawai.” Niina daajig “Tuke Pujuu” tawa nunuwai.
Tuke Pujuu chichaak: “Wi diismak Israel aents aidautigmek etiopíanmaya aidaujai betek ainagme. Atum Egipto nugkanum batsatutigmin jiijan ikaunmawaitjim dutiksanuk, filisteo aidaunashkam Creta nugkanum batsatun jiijan ikaunmauwaitjai. Tuja arameo aidaunashkam dutiksanuk Quir nugkanum batsatun jiijan ikaunmauwaitjai.”
Juju Israel nugkanmaya aidau pegkegchau aina nuna Tuke Pujuu diisa chichaak: “Au aents aidaunak ashí ijinan emegkaktatjai, dutikaknush Jacob wegantunak ashí ijintsuk ayamjukan uwemtijattajai. Witjai Tuke Pujuunuk, nunak dekas dutikattajai.
Tuja Israel aents aidautigmin shiwag aidau trigo wampuji utsankatasa pegamash jigkayi pegkejak iyautsama imatijamatnume tusan titatjai.
Ashí aents chichainak: ‘Duka makichkish nunikchattawai, utugchatak atsugtamtatji’, tuinawai. Tujash nuna tuu chichaina duka maaniamunum puyajai ashí jinawagtatui”, tawai.
“Nunú tsawan jegakui, Davita aakji tegaekau ataktu aakmamaina numamtuk, ataktu nii wegantunmaya Israel aents aidaun apuji wajas inamjatnai. Nuadui yaunchuk ayanum iman wajasagtinai.
Nunikag edomnumia iwaku pujuidauk, tuja tikich aents mina emematjin aidaujai ataktu ashí Israel aents aidaujai awakjattajai”, tusa Tuke Pujuu nii dutikatnun tawai.
“Kuashat trigo juwamu atin tsawan jegawai. Trigo juwamuk eke ashimchayatkujum ataktu nagkamajum ajakmattagme. Tuja uva juukbaushkam eke vino najantsuk ukuakjum ataktu uva ajaktatjume. Imatikau asagmin vino najanamu aidauk mujanmash, nain aidaunmash yumijai betek shiig kuashat aitnai.
Nunú tsawan uminkui, mina aentsug Israel aents aidau achija yajuakam tikich nugkanum batsatun jiija yajuakan ikaunmatnaitjai. Dutika ai dita yaaktaji tsaikbau aidaun ataktu najanawag batsamas, uva ajakmakag vinon najanawag umuinak, tikich ajak aidaunashkam dita agájin ajakmawag, nuna nejen yuwinak shiig batsamsagtinai.
Israel aents aidaunak waji ajakaitkuish wi dita nugken susauwaitag nuwi atakesh tegai ajapashtinun ajakmawagtatjai”, tusa Tuke Pujuu tawai, tiuwai Amós.
Amitai uchiji Jonásan Apajuí chichajak:
“Nínive yaakat múunta nuwi wetá. Nunikam dita chichagkum, atumi pegkegchaujig Apajuíyai ashí wantinkae. Nuadui Apajuí suwimkan susagtatjai tujamui tusam ujakta”, tiuwai.
Tuja lancha juwaki nayantsanum ejapean wegai, pachiachbau Apajuí dasen shiig senchi dasenmitkatai, nayants senchi tsukatu. Imaniau asamtai lanchak tsainkattak wajau.
Imanitai aents lanchanum takau aidau chimpijuk ishamainak, kujaukmaikia senchi untsu untsumak dita apajuíjin segaidau nii yaimpakti tusag. Nuninak lancha tepeawai takunti tusag, waji aidau chimpijunak nayantsanum utsaawajui. Imaaninai Jonásak initak waji chimpitainum waya shiig kanak egketu.
Nunittaman lanchanum takau aidaun apuji jegantun chichajak: “¿Kaja wajasuh, amesh juwish waji kanush egkemtame? ¡Nantakim amina Apajuíjum segata! ¡Wait anenjamag yaimpakchaintash!” tau.
Tusa tayatak dita ditak pempeentunikiag chichainak: “Yana utugchatjinig imajush iyanjamjae nunú dekaami”, tuidau. Tusag nunú dekataiyai dekapkamá Jonásan ejeyajui.
Nunikmatai Jonásan iniinak: “¿Wagka jusha imajush iyanjamae? nunú ujajatkata, tuja amesh ¿wajinma takauwaitme? ¿Tuwiyamea miname? ¿Tuita nugkemesh? ¿Ya aentsuitpa?” tusa inidau.
Tusa iniam Jonás ditan ayaak: “Wika hebreo aentsuitjai, wika Tuke Pujuu Apajuí ashí najankauwa nuna emematnaitjai. Juka mina utugchatjui. Junak wi Tuke Pujuun uumjukan ukuakun tupikag duwi imaniawai”, tau.
Tusa tutai, daseshkam aan senchi dasentak nuni senchi ishamain wajau asamtai, senchi ishamaidau asag chichajuinak: “Juka amek pegkegchau aní wekaeme. ¿Dase mijaakti tusaish iish amesh utugmainaitji?” tuidau.
Tusa tama nii aimak: “Juju dase ishamain waja duka dekas mina utugchatjui imaniawai. Dekas minak nayantsanum ajunkatajum, dutijuawagmin nayants tsukatak ishamain waja nunak mijaktatui”, tau.
Tuja nayantsanum yujatan yacha aidauk shiig senchi wiyantuidau anumkami tusag, tujash nayants nuni senchi dasentu asamtai, anumainchau dekapedau.
Nunidau asag Apajuín segainak: “Tuke Pujuuwah, juju aentsua juna tudaujin jinaati tusamek idaikagtusaipa. Nii jamainnumak ii aidautik waitbaitsuji. Juka ame diisam jutikame”, tuidau
Nuna tusag Jonásan jukiag nayantsanum ajugkajui, dutikawagmatai nayants senchi tsukatbaunak mijaakui.
Nunik mijakmatai, lanchanum takau aidau chichainak: “Tuke Pujuuk dekas senchigtinai iman asamtai, yamai nagkamsaik dekas Apajuí tuke umigkagmi”, tiajui. Nuna tusag kuntinun maa apeenak Apajuín emematiajui.
Tuke Pujuu Jonásnak namak muuntan akuptukui, nunú Jonás nayantsanum iyaittaman kujajui. Dutika kujajam kampatum tsawan, kampatum kashi namaka ampujin pujusui.
Nunik Jonásak namaka ampujin egkemas Tuke Pujuu niina Apajuíjin aujak,
aatus tiuwai: “Tuke Pujuuwah, namaka initken tepeakun jajapi tibaijai. Ashí jakan amina untsukmaijame, dutika ai ame minak yainkabiume.
Dekas nayantsa kunajin ajunkabiume, ayatak yuminum egkemkan wekaebaijai. Wainchi ishamain ame awemamu tuku tukuji nagkaetibi.
Minak dekas ajapjuaumeapi tibaijai, tuja amina jem pegkegma nunak ataktu awagkinuk wainkashtinapitja tibaijai.
Shiig initak tepeabiajai, nayants ijitua emegkatkabi, initkanmaya dupa aidau buukjun pempenjibi.
Shiig initak tepean nugkanum jegabiajai, tuke jiinkishtinapitja tibaijai. Tujash Tuke Pujuuwah, mina Apajuíjuh, ame minak uwemtijugmayume.
Tikima jakun aminí anentaimjan, untsukmaijame. Tusa untsumai ame amina jem pegkegma nuwi pujusam antugtukmayume.
Wainka apajuímtai aidaun emematuinak ima aminak umigtamainun idayinawai.
Tujash wika kuntinun maa apeakun amina ememattatjame, nuniakun wi amina ememattatjame tusan tiuwaitjam nunak imatiksanuk umiktatjai. ¡Wagki ameketme uwemtikagtinmek!” tiuwai.
Tusa aatus timatai, Tuke Pujuu nunú namak Jonásan kukag iyakti tiuwai. Tusa tima Jonásan kukag iyakui.
Tuke Pujuu Jonásan ataktu chichajak:
“Nínive yaakat múunta nuwi wetá. Nunika jegaam wi amina akatjattajam nunú etsegkata”, tiuwai.
Tusa tima, Apajuí tibaun umiak Nínivenum weuwai. Yaakat Nínivek shiig múun asamtai, ashí wekaesa wainkatag takuik, kampatum tsawantai tenteemain aajakui.
Nunú yaaktanum Jonás waya makichik tsawan Apajuí chichamen etsejak: “¡Juju yaaktanak Apajuí cuarenta tsawan asa tsaiktatui!” tau.
Tusa etsegtai, ashí aents Nínivenmaya aidauk uchinum nagkamas múun aidaushkam pegkegchau takatnak idayinak, dekas Apajuí umigkagmi tuidau. Nuna tusag wake besemag dekapenak, jáanch pegkegchaun nugkukag yujumkan ijagmawag Apajuín segainak batsatu.
Tuja Níniven apujishkam nuna dekauwai. Nunik niishkam ekemsa inamtaijin eketu wajaki, jáanch apu nugkutai nugkuagbaunak awimak ukuak, jáanch pegkegchaun nugkuja nugká pujusui. Nunak Apajuín eme anentus nunikui.
Nunik pempeenmawaik, apu niina atuwe aidaujai chichaman umika ashí aents Nínivenmaya aidaun akuptak: “Makichik aentskesh yujumkanak yuwashtinme. Tuja tagku aidaushkam ayugnashti, yumish sunaschati.
Duka puyatjutsuk ashí aents aidautijum wake besemag pujaku nugkutai jáanch pegkegchau aidau nugkuktajum, nunikjum Apajuí senchi untsuktajum. Nuniakjum maki makichkitijum pegkegchau takamtaijum, magkagtutaijum aidaujai idaisatajum.
Nunika ajinish Apajuí iina kajegtamak suwimkan amastag tiu akush, wait anenjamag tsagkugtamjamtai jinutsuk iwaku pujuschainjiash”, tiuwai.
Tuja ashí aents Nínevenmaya aidau pegkegchau takatan idaisagmatai, Apajuí suwimkan susatjai tiuwaitak, dekas dutikashtatjai tusa idaisauwai.
Apajuí Nínivenmaya aents aidaun tsagkujug suwimkan sutsuk idaisamtai, Jonás senchi kajekui.
Nunik Tuke Pujuun chichajak: “Tuke Pujuuwah, wika juna aneasan tuyajai. Wi mina nugkajui pujusan anentaibiag duka imatiksamek umikume. Amek Apajuí pegkeg, wait anenkagtin, wamak kajechu, anentak wajasuitam iman asam, suwimkan susattajai timesh awake anentaimjam, suwimak sutsuk idainaitam nuna dekau asan, wika amina ukukin Tarsis nugkanum atushat tupikaktajai tibaijai.
Ame suwimak sutsuk idayam nunú minak shiig awajtatsui. Aaní pujutnaitkumek dekas minak mantuata. Iwaku pujusan ame suwimak suwatsum dutikakmin anentaimku waittan dakitajai”, tiuwai.
Tujash Tuke Pujuu niina ayaak: “¿Amesh wagka wainkamesh kajeame?” tiuwai.
Tusa tima yaaktanum pujau jiinki, etsa minitaiya nuni yantamnum numi kupig pataja bikintu wajasmatai, nuwi waig ekemas Apajuísh yaaktanash itugkatig tusa diyaak eketu.
Nuwi pujaig Tuke Pujuu makichik ajakan tsapapiuwai, dutikam nunú Jonás pujamun bikintu awajsauwai. Nuni yaigkui Apajuí Jonásan senchi etsa sukuak waitkasai tusa. Dutikam Jonásak shiig aneas nuna wakentin bikintunum pujau.
Nuniku ai kashikmas etsa jiinai, Apajuí dase sukutnun etsa akaetaiya nuwiyan dasenmitkakui. Nunú shiig senchi sukuam Jonás jamain dekapeak: “Iwaku pujutnak dakitajai, jakatag tajai”, wajau.
Imattai Apajuí chichajak: “¿Anú numi jakamtai kajeam dusha pegkejan aniajai tamek?” tau. Tusa tama Jonás ayaak: “Ehe, wika pegkejan aniajai. ¡Senchi kajeakun jajai!” tiuwai.
Tusa tutai Tuke Pujuu chichajak: “Aanka ame ajachbau, tuja nuigtush ame tsakapagchamu nigki kashi tsapai tsakaja, tikich kashia duwi jaka tsawaja nunú ame puyatjame.
¿Ame numikesh puyatjam nunash, wi ciento veinte milan nagkaesau aents Nínivenmaya aidau shiig dekachu asag uchijai betek yuja nuna, nuigtu kuashat kuntinchakam ayá nuna wait anenjashtag? Nuadui wika wait anentajai”, tiuwai Apajuí.
Tuke Pujuu Samarian Jerusalégjai dita pegkegchaujin diijus tsaiktinjin pachis Miqueas Moréset nugkanmaya aajakua nuna ujakui. Nunak Judá wegantu aidaun apuji aidau Jotam, Acaz, Ezequías aatus takasu aina nunú tsawantin ujaak aatus tiuwai:
“¡Ashí aents aidautijum wi taja nunú antuktajum! ¡Juju nugkanmaya aidautijum shiig antukjum jukitajum! Tuke Pujuuk niina jee pegkegma nuwi pujusag, atum suwimak jukitnun pachis etsegkattawai.
Tuke Pujuu niina pujusa inamtaijin pujau ukuak, muja titijin taa nuwi wekagas tattawai.
Tuja nii taa mujan najataik, muja aidauk wiya jinum sukuam yumimegama numamtuk wajaktinai, tuja muja najatamu paka aidauk yumi senchi yutak nugkan yumpuwama imanik yumpunag kanaktinai.
Duka Israel aents aidau intimtaijin, tuja dita tudaujin nuniktinai. Israel aents aidauk Samaria nugkanum pegkegchaun takamsau ainawai, untsu Judá wegantu aidauk wainka apajuímtai dakumka najanamu aidaun Jerusalégnum jegamjujag nuna emematujaku ainawai.”
Nuadui Tuke Pujuu chichaak: “Yaakat Samarianak tsaiktatjai, dutika ai ayatak kaya tuwasua weaku, jega atsau ayatak uva ajakmamain awajsattajai. Tuja muja najatamu paka aina nuwishkam, nunú kaya aidaun nagkimkattajai. Dutikan yaakat najanku kaya aepkamunash ipaantujan pan awajsattajai.
Tuja dita apajuímtaiji dakumka najanamu Samaria nugkanum ayá duka ashí tsainkattawai. Tuja dita ememattai numi aina dushakam ashí apenkattawai. Nunú dita apajuímtaiji aina duka nuwa akika dutiktai aidaun kuichkiji juki najanamu asagmatai, jinum jiya ukuijan ataktu nuwa akika dutiktai aina nuna kuichkiji awajsattajai”, tujutmayi Apajuí.
Nuna antukan shiig senchi wake besemag dekapeakun senchi buutjai, nuniakun wisu sapatjinchau wekaesan, bakantau shinau wajakun, lobo buutu wajajai.
Tujash Gadnumia aents aidauk juju pachisjumek ujakaigpajum, buuttakesh buutigpajum, ayatak wake besemag dekapeamunum Bet-le-afránmaya nugka yukukuntua nuwi tadaejatajum.
Tuja yaakat Amargura batsamin aidauk ayamjutpaktinme tusa dakamainak waitiagtinai. Tujash Tuke Pujuuk Jerusalén waitainum nagkamas suwimkanak susatnai.
Atum Laquishnumia aidautigmek, caballo senchi tupikain carro maanitainum jigkajum umintsatajum. Siógnumia aents aidauk Laquishnum pegkegchau takatnak unuimaju ainawai. Tuja nuwi Israel aents aidaushkam Apajuín intimjukiag pegkegchaun takasu ainawai.
Atumi nugkem Moréset-gat tutaya duka tuke ukuakjum ukuktajum. Tuja Israel aidaun apuji aidaunak yaakat Aczibnumia yaigchagtinaitak wi yaigtatjime tusag tsanujaje.
Tuke Pujuu chichaak: “Maresánmaya aents aidautigmin depetamak amupaktinme tusan aents maanita yachan ataktu awetittajime. Nunú minitaik Israel aents dekas wajiu aidaush, nuna ishamak pisajag waa Adulam tutaya nuwi akumjagtinai.
Jerusalégnumia aidautigmek buuttajum, nuniakjum susujum awagtajum, buuttajum nuniakjum awamagjum, chuagka buukejai betek pinui wajastajum. Atumi uchijum aneetaijum aidaunak, achijag tikich nugkanum yajuakagtinai”, tawai.
Aents pegkegchau aina nunak wait anentuinajai, wagki ditak depetmak batsatu asag, ememainak wajina pegkegchaun takastag tuinawa nunak kaja kajanmaske uminawai. Nuadui nantaamuik nunak betek dutikainawai.
Tuja nugkan wakegainakug tikichi nugken atantuinawai, tuja jega aidaun wakegainakushkam, tikichdaun atainiag juwinawai. Dutikainak jennunak niina nuwe, uchiji aidaujai tsanujag jiiki ajapawag waitkainawai.
Nuadui Tuke Pujuu chichaak: “Wishakam atum suwimak jukitnunak chichaman umikjai. Suwimak katsunmainchaun amastatjime, nuna uwemtumainuk makichkish atsuttawai. Suwimak ishamain katsunmainchau asamtai, emema yuja nunak nunikchagtatui.
Nunú tsawantin aents aidau dushiktamiagtinai, nuninak juna aatus kantamjutpainak: ‘¡Ashí depetkam wainak juwakaje! ¡Yaunchkek Apajuí aentsji ayanume, tujash nunak idaisaje! ¡Iina suntaji aidau depetkagmatai, dita nugke aidauk ii akandaija yajuakji!’ tiagtinai.
¡Israel aents aidautijum antuktajum! Atumek mina aentsug ayugme, tujash wika nugkanak ataktuk amaschagtatjai”, tujamui.
“¡Atum waita etsejin aidautigmek Apajuí profetaji chicham pegkegchaun ujatkai!” tusajum dakitagme. Atumek utugchat ajutjamu dekakjumesh, dekaskeapi tatsugme. Nuadui profeta etsegbau antutak dakitagme. Nuniakjum: “Apajuík jutijaig shiwagchauwai, Apajuík jutiinak kajegtamkash idaitamtsuk atsane pujuttawai, nuigtush Apajuík aajag dutikchauwai, Apajuík ashí aents aidau pegkejan takaidaunak shiig kuitamnai”, tajume.
Atumek mina aentsug aidaujai shiwagmaejume. Tuja maaniamunum shiyaku aidau uwemjajiapi tusag shiig aneas waketug minidaushkam, jáanch akik aidaun yajuak minidau atanjume.
Dutikakjum dita jee aneetaiji aidaushkam atum atankujum nuwa aidau jiiki ajapeagme. Dita uchiji aidaun wi susauwaitag dushakam tuke jujuki emegkatjume.
Nuadui atumek ¡juwi batsamtsuk, jiinja shiyaktajum! Juwig dita wakegamun takainak batsamsatnume tichamui, tuja atum pegkegchau awajsau asagmin, juka ashí tsainkattawai.
Makichik aents nigki nagkami waitjak: “Vino senchi kajiau umamuk pegkejai, tuja tikich uwaja nampetai aina dushakam pegkejai”, tawa nunú atumek dekas profeta pegkejai tajume.
Israel aents aidau ujumchik iwaku batsatunak yajuakan, uwig makichik wenuknumak ijumaina numamtuk ijumjattajai. Dutika ai shiig aneenak, kuashtachuitak, kuashat pampaumaina imatiagtinai.
Apajuí eemak jinta jintama wetinai, nunitai dita pataekagtinai, yaakta waitijiya nuni jiinjagtinai. Nunikagmatai dita apuji Tuke Pujuu eemak wetinai.
¡Israel aents aidaun apuji aidautijum juju yamai antuktajum! ¿Atumchaukaitjum shiig takastinme tusa etegkamu aidautijum?
Tujash atumek pegkeja nunú kajejakjum, pegkegchauwa nunú takagme. Nuniau asajum mina aentsug aina nuna neje ichiaja yajutkajum ayatak ukunchik emajum ukuajume.
Tuja atumek mina aentsug aidauk iwakuk yuwagme, dutikakjum duwape ichinjajum, neje ollanum painkatasa akaaja ukunchi tsupigtayama imatikagme.
Makichik tsawantai Tuke Pujuu untsuktinaitjume, tujash niig aigmakchagtinai. Atumek tikima pegkegchau ainajum duwi Apajuí atumnak uumjutpakagtinai.
Mina aentsug aidauk profeta waita etsejin aidau tsanumainak, utugchatak atsuttawai tuina nuna antujuinak pegkegchaunum yujawai, nunú profeta aidauk ya ditan yujumkan ajampeawa nuna shiig anentuinak, yujumkan ajampenatsu nunak kajejuinawai.
Nuadui wi wajina dutikatag taja nunak ataktuk ditanak ujakchagtinaitjai. Ajumaish ditanak makichkish dekamtikashtinaitjai, nuadui ditak wajig nagkaemaktinaita nunak makichkish etsegkashtin ainawai.
Nuadui nunú profeta aidauk, anentaimas dekamin aidaujai shiig datsantan juwakagtinai. Wagki Apajuí jintinchamush wajinak etsegkatnume nuninak wainak chichá yuja nunak itatjatnai.
Untsu minaig Tuke Pujuu Wakani pujau asa, nunú minak senchimtijawai. Nuadui wika Apajuík dekas shiig betek imatikas takawai tajai. Tuja nuigtushkam Israel aents aidauk pegkegchau intimkiu ainawai tajai.
Apajuí chichaak: “Israel aents aidaun apuji aidautijum antuktajum. Atumek tsanumtsuk shiig takata duka dakitajume, tuja chicham umiktina dushakam yapajiajum takagme.
Jerusalégnumak, tuja mina jegag pegkegma nuwishkam, pegkegchau takat, tuja magkagtut aina duka makichkish mijamtsuk tuke imani awai.
Apu chichama epegkin aidauk ya kuichkin akikmawa nuna yainawai, tuja sacerdote aidaushkam kuichkin akigkatnume tusa jintinkagtuinawai. Profeta aidaushkam kuichik akiam chichaman etsejuinawai, nuninak: ‘Tuke Pujuu jutijaig pujawai, nuadui suwimkanak amaschattawai’, tuinawai.
Atumi pegkegchaujin mina jegag pegkegma duka tsainkattawai, tuja atumi pegkegchaujin Jerusalégkak tsaikam aents atsau bashiak asattawai. Tuja muja pegkejam Siógkak dupa ijiam asattawai”, tawai.
Tuke Pujuu jee pegkejam awa nunú mujak, tikich muja aidaun nagkaesau dekas muja shiig múun atinai. Nunú mujanum ashí aents tikich nugkanmaya aidau shiig kuashat kauniagtinai.
Kuashat aents nugka muunnumia aidau kaunainak: “¡Minitajum muja Tuke Pujuunua nuwi wakagmi, nunika Jacopa Apajuíjiya nuna jeen jegawagmi, awi Tuke Pujuu niina chichame umiktin agagbauwa nuna jintinjamamtai, iish nunú antuka umikagmi!” tiagtinai.
Tuke Pujuu aents nugka muunnumia aidaunak, tuja atushtanmaya aidaunashkam suwimkan susattawai. Tuja utugchat ataishkam nii epegkeatnai. Nuadui dita aidauk puyagjinak ajak ajakmaku takatain najankagtinai, untsu nagki aidaunak trigo tsupitain najankagtinai. Dutikawaju asag nugka muunnumiagkesh tikichjai maaniauk makichkish atsutnai. Tuja maaniatag tusa uminku suntagmaebaushkam atsustinai.
Nuadui ashí aents aidauk ishamkagtutsuk maki makichik dita uva ajakbaujin, higo ajakbaujin nuna wakentin bikintunum shiig agkan ayamainak batsamsatnai. ¡Nunak dekas Tuke Pujuu ashí senchigtina nunú aatus tawai!
Tuja tikich aents aidauk dita apajuímtaiji aidaun umijuinawai; dita núninakuish, iik Tuke Pujuu iina Apajuíjiya nunú atakea duish tuke umigkatin ainaji.
Tuja junashkam Tuke Pujuu chichaak: “Mina aentsug aidauk wi suwimak susam waituidau asag, uwigjai betek yawekag, shutusag wainak yujawai. Tujash dukap atsuk ataktu yajuakan ijumjattajai. Nunú tsawan jegamtai, ujumak iwaku batsatun yajuaka ijumjan, ataktu shiig kuashat senchigtin awajsatnaitjai. Dutikan wi dita apuji wajasan mina jegag pegkegma nuwi pujusan inamjatnaitjai.
Muja Siógkah, ame yaakat Jerusalén mina aneetaijua nunú ejakam kuitamin ayume, nuadui ataktu yaunchuk aayum iman wajastatme. ¡Ame atatme mina aentsug aina nuna dekas yaaktaji shiig múun!” tawai.
“¿Wagka tujash Jerusalégka amesh nuwa uchin najaimak buutama imanikmesh buutme? Amek wainkamek buutmaitsume, amina apugmik pujawai, tuja apu chichagkagtin aidaushkam batsatui. Dekas buuttag takumek, amina aentsjum aidau ukugmakiag ikam ajanum batsatun, babilonianmaya aidau achijag yajuakagtina nunú anentaimsam buutta. Dutikawagmataish, wi ditanak ayamjukan uwemtikjan agkanmitkawagtinaitjai.
“Kuashat aents nugka muunnumia aidau amina shiwagmatjamainau asag chichainak: ‘¡Utusag Jerusalégkan tsaikanum tusa wakegaji!’ tuinawai.
Tujash nunú aents aidauk Apajuísh wajinak dutikatag tawa nunak shiig dekainatsui, Apajuí ditanak trigo tsupija ijumja jigkatiama numamtuk awajkatta nuna ditak dekainachu asa tuu yujawai.
¡Pai Jerusalégkah! ¡Nantakta, nunikam dekegka tsaikta! Wagki Apajuí chichaak: ‘Wi aminak depetmakti tusan toro senchia iman, kachuji jiju hierro katsugma ibau, nuigtush nanchiki bronce katsugma iman awajsattagme. Dutika ai depetkam dita wajiji kasamka ijumtai aina nunú ashí yajutkam mina sujustinaitme, wagki ashí nugka duka midau ainawai’, tawai Apajuí”, tiuwai Miqueas.
Jerusalégnumia aidautigminak tentempawaje, atum ayamjumaktinjum umintsatajum. Apajuí atumi shiwaajum aina nuna ishituk, Israel aents aidau apujin senchi suwimkan susattawai.
Untsu Belén Efrata tuuta awagmatia, nuwiya aidautigmek, tikich Judá wegantu aina nujai diismash ujumchik ainagme. Nuninuch ainayatkujum, eme anentsa chichagtai atinaitjume. Wagki atumi patayi aajakua nuwiya apu atin akiina Judá wegantunum inamjattawai.
Nunikagmatai aents uwija kuitamnujai betek nunú apu Apajuí senchijijai ditan kuitamkatnai. Tuja nunú apuk ashí nugka nagkatkamunmash inamjatnai.
Nuniak nii agkan pujutan amastinai. Tuja asirianmaya aidau iina nugken utsanawag jega múun aidaun atanjamjatag tuinakuig, siete apu aidau ocho suntaja apuji aidaujai ditan jetektinme tusa ishiaktatji.
Dutika depetka Asiria, Nimrotan nugkega nunú utsaantua ii jukitnaitji.
Tuja maaniamunum jinachaju aidauk tikich aents aidaujai apatka diismash, chijichi yumi ukatchamaitak, Tuke Pujuu yumi yutumtijamu yutak uchupjam pegkegchin iwagnama iman agtinai. Tuja nuigtushkam león tagku wenuken waya, uwig aidaun ashí ijinama iman agtinai.
Tuke Pujuuwah, amek amina shiwaajum aidauk imatika jetekam ashí ijinatnaitme.
Tuke Pujuu chichaak: “Nunú tsawan jegatna duwi, amina caballojum maanitai aidaunak ashí ijituattagme, dutikakun carrojum aidaunashkam tsaigkattagme.
Tuja yaaktajum aidaunashkam kumpin jiigbau ayá nujai ashí tsaiktinaitjai.
Tunchijum aidaunak, anentaimas dekamin aidaujaí ashí ijituattagme.
Amina apajuímtaijum aidaunak, tuja dakumka kaya najanamu aina nujai ashí tsaiktatjai. Dutika ai ame najanamu emematu pujam duka ataktuk emematchatnaitme.
Yaaktajum aidaunak ashí tsaiktatjai, tuja amina apajuímtaijum Astarté, dakumka najanamua nunashkam, numi aidau emematam nujai tsaiktatjai.
Ashí aents tikich nugkanmaya aidau mina umigtutan dakitjau aina nunak mina umigtukchagbaunum iikmakun shiig senchi suwimkan susagtatjai”, tawai.
Israel aents aidauwah, shiig antuktajum. Tuke Pujuu atumin kajegtamak chichaak: “Mina aentsug aidauwah, atumi utugchatjumin dekajuajime, nuniku asan, yamai ayamjumaktajum tajime. Atum ayamjumaku chichamun antukag, nunak dekas tawai tusa amina yaimpakagtina nunú, muja aidau, nain aidau untsuka ijumjam, atum antugtagmin chichamjumaktajai titajum.
“Tujash nunú ame eke chichaktin aminig wi tajame: ¿Wisha aminash itugkamjame? Atsa dutikachkunush ¿wajinma pegkegchaush awajkajame? Nunú tujutta.
Atumek Egipto nugkanum inaku waitkatai batsatutigmin wi jiijan agkanmitkauwaitjime; atumin yaimpakag jiipagtinme tusan Moisésan, Aarógkan, Marían ishiakamiajai.
Mina aentsug aidauwah, Moab nugkan apuji Balac atumin pegkegchaunum yumigtamjatag tuyi, tujash Balaam mina daajui atumin pegkegnum yumigtamjabia nunú adeagtajum. Tuja nuigtushkam Sitim nugkanum juwaki, Guilgal shimamunmash waji utugchat igkugkabiugme nunú kajimattsuk aneaku atajum. Nuniakjum, dekas Tuke Pujuuwap yaimpakuita titajum”, tiuwai.
Tusa timatai dita chichainak: “Tuke Pujuuwah, amek múuntaitme. ¿Ame emematkuish, iish waji jukiya aminish tamainaitji? ¿Toro tsakat makichik mijanji ajamu maa nuna neje ashí apeakuika emematmainaitag? Tujash amek duka wakegatsme.
Dutikachkuish mil carnerok, atsa diez mil namak amaina ibau kuashtak aceite anentag amamainaitag. Tuja dushakam aminak shiig awajtamtsui; amek iina tudaujinig iina uchiji iwai aina nuna sujustinme tusamkesh tatsume”, tuidau.
Tuke Pujuuk atumnak tuwita pegkejash, tuja aminunash wajina wakegawa nunak yaunchuk ujapakagmae. Duka utugchatchauwai shiig yupichuchi, tuja duka juju ainawai: Shiig takata nunú aneetajum, nuniakjum aents imanchauch aidaush wait anenjatajum, nuniakjum emematsuk ima minak emematjitajum tusa Apajuík wakegawai.
“Apajuíjuh, tikich Apajuí amejai betekak atsawai. “Amek amina aentsjum ujumak iwaku batsata nuna pegkegchauji tsagkujakum, intimtaiji aidaush kajimatkim idaime. Amek jutii aidauti anejatu asam, kajekmesh tuke nunismekek pujatsme.
Nuadui wait aneasam ataktu wait anenkagtujam, iina tudauji aidauk dekas nayantsa kunajin ajugka ajapata.
¡Iina apachji Abraham, Jacob, nuigtu tikich iina muunji aajaku aidau anagkuawaitam duka, dutiksamek wait aneasam amina anenkagmin tuke kuitamkagtuktin ata!” tiajui.
Profeta Habacuc aajakua nuna Apajuí nii aentsji aidaun chichama ujakti tusa iwaintukui.
“Tuke Pujuuwah, yainkata tusan senchi untsuagme, tujash amek minak antugtatsme. ¿Wajutiya minash antugtuktatme? Pempeentuniki waitkaniamu ayá nunú suwimak susam emegkagta tusan segamjame, tujash amek makichkish duka dutikatsme.
¿Wagka minash ibau pegkegchau aidau iwaintugkumesh waitkajame? Pegkegchau takat aidau, utugchat aidau, yaakat tsayamu, jiyaniamu, maaniamu aina duka makichkish agkaatsui, ashí yantamnum ayawai.
Amina chichamem umiktin agagbaunak makichkish uminatsui, ajantunisag shiig aneas betek yainidauk makichkish atsawai. Aents pegkegchau aidau aents pegkeg aidaun waitkainawai. Tsanumat, kasamat aina duka ashí yantamnum ayawai”, tiuwai Habacuc.
Tusa timatai Apajuí ayaak: “Tikich aents aidau batsata nuwish wajukeawa nunú shiig diistajum. Aunak dukap tsawan atsuk wi dutikattag nunú wainkajum anentai jegashtatjume. Juna tikich ujapainakuig, atumek dekaskeapi tumaitsugme.
Caldeo aents pegkegchau magkagtin aidau ashí nugkanum yujasag, tikichi nugken atankiagtatus wakeyin aina nuna inajagtatjai jetepaktinme tusan.
Ditak pegkegchau takatnum eemkau ainawai, nunin asag, dita wakegamun takau ainawai, nuadui makichkish tumainchau ainawai.
Aents caballonum maanin aidauk shiig kuashat caballonum entsatkau atushat minisag tutugtuinawai. Nunú caballo aidauk ikamyawan nagkaesau senchi tupikainawai, tuja nuigtush uwegshunmaya lobo kajen ajankachua nuna nagkaesau ainawai. Iman asag atushat minisag dita shiwaajinak águila yutaijin wainak, nanaak akaetuki achiyama iman ainawai.
Dita shimuinakug ashí ijina shimawai, imaaninak senchi uwakmakag shimawai, tuja aentsun achijag yajumaina duka, nayantsanum kayam dekapamainchauwa iman weakui.
Iman asag apu aidaunak, tuja tikich aents eme anentsa diitai aina nunashkam dushikinawai. Yaakat peejamu aina nunak wainkauch diinak dushikinawai, nuninak kamatkanum batsamas yaaktanak utuinawai.
Dase senchi dasentak kedegtuk nagkaemama iman ainawai. Iman ainakush dita senchijiya nuna apajuímaidau asag tunamainawai”, tiuwai.
“Israel aents aidaun Apajuíjiyah, amek pegkejam tuke pujuuwaitme; jinatnume tusamek idaikagtusaipa. Amek amina aentsjum aidau suwimak susam jintintuatag tusam, caldeo aents aidau ishitkaume.
Amek pegkegmaitam iman asam, pegkegchauwa duka atsane pujuchuitme, tuja tudaushkam dakitnaitme. Nuadui ayatkek dii pujuipa, tuja aents pegkegchau aidau aents pegkeg aidaun maatnume tusamek agkan idaisaipa.
¿Wagka aents aidaush nayantsanmaya namak aidaujai betekash, tuja kuntin apugtuchu aina nujai betekash awajsaume?
Nuadui caldeo aents aidau, aents namaka main agsean ajuntuk, tuja retan nená yupichuch kuashat namakan achiyama numamtuk aents aidaun achija ijumainawai, dutikawag nuna diisag shiig aneenawai.
Nuadui nunú aents namaka main aina duka niina redjin, agseajijai emematuinak kuntinun maa apeenak, kugkuin inciensonashkam apeenawai, wagki ditak duwi maawag dita yuwatnujinak shiig kuashat ijumag batsatu asag, shiig aneas batsatui.
Caldeo aents aidau wainak mau batsamtitnume tusamek idaikagtusaipa”, tiabiajai.
Nuna pachisan Apajuín segau asan, suntag jinta niimin ekemas niimak ekemama numamtuk Tuke Pujuush wajinjuttig tusan dakakun pujubiajai.
Nunikan pujai Tuke Pujuu mina aijak: “Wi amina iwaintuktatjam nunú tablanum paan shiig wainmain agagta, dutikamu asamtai, tikich aidaush yupichuch ausatnume.
Nunú ame wainkattam duka juu tamawaikik nagkaemakchattawai, tujash amek waugtutsuk dakasta, nunú nagkaemaktinuk eke tsawan jegatsui. Tujash duka makichkish megkaetsuk tuké uminkattawai”, tujutmayi.
“Tuja wi agagta tajam nunak juna tajai: ‘Aents pegkegchau emebau aidauk jinawagtinai, untsu aents pegkeg ima Apajuínak umijuidauk jinachagtinai.’
Aents emebau aidauk apu atag tusag wakegainawai, vino pegkejaitak enamkagtuwama nujai betek ainawai. Tikich aidau nagkaesau amí tuidau asag, makichkish ayámjutsuk yujajus aents tikich nugkanmaya aidaun amuinawai. Dita aidauk jaka megkaetaijai betek, tuja ukumatai aents jakaun dakitmaitsu nujai betek ainawai. Nunin asag ayatak wenawai.
Tujash ditak yana waitkainawa nunú pempeentuki dushikiam agtinai. Dutika dushikinak: ‘¡Ame tikich aents aidaun wajiiji yajutkam wiakuch wajasum nunak wait anentagme! ¿Amesh wajutiya kasamtash idaisattame?’
“Ame waitkam nunú pachiachbaunum pempeentugmakiag waitkagmasagtinai, imatijamainakui sapijai kujaitnaitme, tuja amina wajijum aidaunak ashí atanjamjagtinai.
Tikich nugkanmaya aidau ijunag chichama umikag, ame dita kasajauwaitam dutiksag ditashkam ashí kasagtamjagtinai. Dutik akikmaktatme ame juju nugka juwiya aents ijinkum yaakat aidau tsaikuitam nuadui.
¡Kasamkamu aidau, tikich tsanuja yajutkamu aidaujai amina aentsjum aina nunú wiakuch awajsaum, nuadui aminak wait anentagme! Ame anentaimsamek, jutikanus shiig batsasainja tamestai.
Tujash ayatak datsanmain iwaintukume. Kuashat aents tikich nugkanmaya aidau ijinatjai tukamam, amek pempeentumakim amumakume.
“¡Amek aents aidau ijinkum, dita nugke atanjam nuwi yaakat najankaume, nuadui aminak wait anentagme!
Tujash ame waittsa umikum duka wainka imatikaume, aunak Tuke Pujuu ashí senchigtina nunú ashí apea tsaika ajapattawai.
Tuja Tuke Pujuun imanjiya duka, yumi nayantsan ipiamna numamtuk, ashí nugkanum piyaktatui. Nunikmatai ashí nuna dekawagtinai.
¡Aents amejai tikiju batsatu vino drogajai pachimja ama amakuam enamkam wisu weakui, nunú diisam dushiki pujam nunak wait anentagme!
Tuke Pujuu aminak inastamjattawai, amek makichkish emematam amaitsume. Atum tikich aidau datsan dushikiajum dutiksag, atumnashkam Apajuí datsanmainun iwaintamkagtatui. Dutijamawagmatai emebau ainajum duka ememachu wajastatjume.
Muja Líbanonmaya kuntin aidau ijinauwaitam nunú aminak bakugmattawai. Ame aents aidau ijinamunum, tuja yaakat aidau tsaikbaunum, suwimak juki waitiakum amina pegkegchaujum akikmaktatme.
¡Babilonianmaya aidaunak wait anentuinajai! ¿Wagka atumesh wainka apajuímtai aidaunmash kajintsagmesh anentaimjume? ¿Wagka atumesh aannush yainkata tusagmesh segash yujagme? Auk numi, kaya, atum najanamu ainawai, tujash duka wainak ainawai. Auk jiju najana orojai, platayai ukatkamu iwakuchu asa nigki wajamainchau, tuja chichamainchau ainawai.
Tujash Tuke Pujuuk niina jee pegkegma nuwi pujawai. ¡Niina emtinig ashí nugkanmaya aents aidauk takamtak pujustinme!” tajai.
Profeta Habacuc Apajuín juna aatus segauwai:
Tuke Pujuuwah, ame ashí dutikaum nunak shiig dekajai, nuadui amina ishamakun kujajai. Wait aneasam iina apachji aidau yaigkuitam dutiksamek yaijatkata, kajegkagtukam idaikagtusu akumesh, wait anenkagtugta.
Apajuík Temán nugkanmaya minawai, Apajuí pegkegma nunú muja Parágnumia jiinki minawai, Apajuín imanjiya duka ashí nayaimpin jajutua awai, tuja ashí nugkanum Apajuí emematku kantamtain kantamainawai.
Winchamtinnum egkemak minawai, niina uwejenia chaajip keeka jiinui, nuniak niina senchiji uumak aunash iwainawai.
Nii minitaik kuashat aents aidau jata ishamainun achiimakag jinuinawai. Tuja niina ukuujin tsuwemu ishamain minawai.
Apajuí minau jasa wajataik, nugka uujui, tuja ashí aents aidaun diitaik, aents aidauk ishamainak kujainawai, muja aidauk tsainak megkagainawai, muja yaunchuk nagkamas aajaku aidaush yumpunainawai. Tujash Apajuín jintiya duka yumpunagkesh megkaekashtinun tuke atinai.
Nuigtushkam Cusagnumia aents aidau initak makichkish jiinmainchaunum egkema waitmaina imanik senchi waituidaun wainkabiajai. Tuja Madián nugkanmaya aidaushkam senchi ishamainak jiintsuk ayatak kaemag aakchinmag batsatun wainkabiajai.
Tuke Pujuuwah, aents caballonum entsatkau minimaina imanika minakum, aents maaniamunum depetmak carro maanitainum egkemag wegama numamtuk wajam dusha ¿wagka imanikmesh umintsaume? ¿Namak aidau, nayants aidau, wainka apajuímtai aina nunú kajegkamek imanikmesh umintsaum?
Akentaiyai aketka iju ichimaina imatikabiume nugkak, amina senchigmin imatikamua nunú namak najaneakmayi.
Muja aidauk amina waipainak, ishamjamak sunatuinawai. Tuja nayaimpinmaya yumi senchi yutawai, imanitai nayants kuna senchi tsukatu asa kedegtak ishamain wajawai.
Ame chaajip ishamain winchamtin nagkijai betek ekemaka akupkaamin, etsak nantujai uumak megkaekaje.
Ame kajekam nugka tenteame, dutikakum ame kajekbaugmin aents nugka muunnumia aidauk dajaja tsaika ajapmaina imatikame.
Amina aentsjum aina duka ame apu etegkauwaitam nujai yayaakum miname. Untsu aents pegkegchau aina nuna apujig mantuam, inabaujiya duka ashí tsaigkam emegkatkaume. Dutikamu asa ditak shiig wainak juwakaje.
Caballonum maanitan yacha aidau ememasag dase senchi dasentujai betek jetepaidau asag, amupaktag tiagmayi. Imatijamainakui ayamjumamainchau dekapmaiji, tujash ame dita apujig niina flechajinig depetkabiume.
Amek amina caballogmin entsamkam nayants ishamain wajamunum wekaeme.
Nuna antakun senchi ishamkabiajai. Nuniai mina wenujuk sunatmayi, imaniakun wajaschamin, ashí mina iyashjuig kakaumainchau dekapmaijai, nuniakun anentaijui tetegtimiajai. Tujash wika imaniaknush, waugtutsuk iina waitkagbau aina nuna Apajuí waitkastin tsawan jegatna nuna dakastatjai.
Tuja higuera ajakbau nejeachkuish, uva nejeachkuish, olivo aceitunan nejeachkuish, ajanmaya aidaush, ikamia aidaukesh nejenachkuish, tuja baka aidaush, uwig aidaush ashí jinutjamamtaish, minak Tuke Pujuu uwemtijuju asamtai, wika shiig aneasan niina ememattatjai.
Wagki Tuke Pujuu minak senchimtijawai, dutijak japa senchi tupikaina iman awajtus muja aidaunum iwajuk tikichish maumainchau kuitamjawai.
¡Yaakat Jerusalégnumia aidautigmek shiig aneastajum! ¡Shiig aneakjum kantamatajum! ¡Amina apujum burro tsakatnum entsatkau minitjamui! Imanchauch wajakin, pegkejam, pegkegchaun takachu, amina yaimpak depetmitkagmaktatus minawai.
Efraín wegantu aidaun carroji aidaunak, flecha akenka nagkimtai aidaujai ashí tsaiktatui, dutikak Jerusalégnumia caballo aidaunashkam ijinattawai. Israel nugkanmak ashí depetmaktatui, nunik ashí tikich aents aidaush agkan batsamsatnume titatui. Tuja niig nayants jinagbau aina imanui nagkamas, namak Eufratesa aatus ashí nugkanum inamjatnai, nii inabaujig nagkatkauk achatnai.
Tuke Pujuu chichaak: “Jerusalégkah, wi amejai numpai chichaman umikuitag nuna betek umiakun, yumigmat taimu yumi atsaig ashí jinaajum chimpigjum nunak jiijan uwemtijattajime.
Achija yajuakam tikich nugkanum batsatutigmek yaakat shiig peeja umikbauwa nuwi waketjattagme. Yamaik atum waitiajum nuna nagkaesau, pegkegnum yumigsattajime, nuadui shiig aneasjum batsamsattajume.
Judá wegantu aidauk arcojai betek, tuja Israel wegantu aidauk flechajai betek, tuja Jerusalégnak puyagjai betek awajsattajai, dutikan ditajai griego aents aidaunak ijinattajai”, tawai.
Tuke Pujuu ditan jetektajum tusa titata nunak, dita nagki akenbaujig peemjai betek agtinai, Apajuí kachun umpuag tsumujinia dasenum pachitkau wetinai.
Tuke Pujuu ashí senchigtina nunú niina aentsji aidaunak kuitamkatnai, dutikamu asag dita shiwaaji aidaunak depetuk najakag ashí amukagtinai. Aatus depetmakaju asag, shiig aneenak altar ukatkatasa numpa tsapanum aimka jutaya imatika aimak vinon umuinak nampejag shiig aneenak pampainiagtinai.
Nunú tsawan jegakuig, mina aentsug aidaunak, uwija kuitamin uwigjin ayamjina numamtuk wi ayamjukan uwemtikjatnaitjai, dutika ai dita nugken waketug batsamsag kaya pegkeg winchamtin juki atsejutai najanamu winchantuwama iman agtinai.
¡Yajauwajah, nuwauch aidau, uchi datsauch aidau shiig yuwawag senchigtin shiig aneas dakunkut juju nugkanum batsatbau!
Israel aents aidaun ujakti tusa Tuke Pujuu profeta Malaquíasan akatjauwa duka jujuwai:
Tuke Pujuu chichaak: “Wika atumnak aneajime”, tujamui. Tusa tujamaig atum chichaakjum: “¿Amesh jutiish wajuk anejatme?” tajume. Tusa tajumin Tuke Pujuu chichaak: “Wika atumnak Esaú Jocobjai jimagmamu aig, Jacopan anejakuitag dutiksanuk atumnashkam aneajime.
“Tuja Esaúnak dakitjauwaitjai. Dutikau asan, niina nugke muja pegkeg ikam tepau aajakua nunak emestujan pegkegchau, uwejush ayatak kuntinun batsamtai awajtusuitjai”, tawai Apajuí.
Tuja Esaú wegantu Edom aents aidau chichainak: “Iina yaaktaji aidaunak tsaigtamkau ainawai, dutikau ainakuish ataktu yaaktamkagmi”, tumain ainawai. Tusa tiagtai Tuke Pujuu ashí senchigtina nunú chichaak: “Yaaktamkatnume, dutikawagmataish wi nunak ataktu tsaigkagtatjai. Dita nugkeg: ‘Aents pegkegchau aidaun batsamtai’ tutai atinai. Tuja ‘nuwiya aents aidauk Apajuí tuke kajegtai agtin’ tutai atinai.”
Nunú wainkajum chichaakjum: “¡Apajuín senchijiya nunak Israel aents aidaun nugkega nuna nagkaiki aents batsamin aidaush ememattinme!” titinaitjume.
Tuke Pujuu ashí senchigtina nunú sacerdote aidaun chichajak: “Uchi aidauk dita apajinak umijuinawai, tuja inak aidaushkam dita parjugjin umijuinawai. Tuja wi atumin Apajuíjiyaitag nuniaish ¿wagka minash eme anenjusjumesh diigtsugme? Tuja wi atumin apugmitag nuniaish ¿wagka ajaantugsagmesh diigtsugme? Atumek minak dakitjagme, nuniakjum: ¿Iish amina daagmesh wajutiya dakitjaish idaisabiaji? tajume.
“Atumek pag pegkegchau aidau jukijum mina altarjui itagme. Nuniayatkujum: ¿Iish waji pegkegchauwa dutikaji? tajume. Atum aidautijum mina altarjua nunú ajaantusa diitsuk wainkaya nunin diyajum nunú minak kajetan sujawai.
Kuntin wainmachu aidau, shutuu aidau, jau aidau mina sujakjum, pegkeg takaji tajume. Diik nunú yajuakjum atumi apujum aidau susakjua ditash shiig aneasampash jukiajat.
“¿Apajuí anentag suwaji tusajum aanin pegkegchau aidau ikaunmayatkugmek, Apajuí ii segamun antugtamak wait anenjamjati tusajum dakagjum? Witjai Tuke Pujuu ashí senchigtinnuk. Tuja juna shiig dekatnume tusan wakegajai:
¡Wika mina jegajun waitiji aina duka epennati tusan wakegajai! Ataktu awagkijum anentag susami tusajum, aanin pegkegchau aidau ikaunmajum mina altarjui wainka apeawaijum tusan dakitajai, wagki wika atumnak kajegkajime, nuadui makichkish jujukchattajime.
“Ashí nugkanum mina eme anenjus diijuina duka, mina emematjuinak kugkuin incienson apeenak, dekas anentag pegkeg wisha wakemain aidaun itagtuinawai.
Tujash atum sacerdote aidautigmek minak ajaantugsagmek diigtsugme. Nuadui midau altar, mina mesajua nunú pegkegchau diyakjum, nuwi anentag mina sujusbau yutai aina dushakam tsumain diyagme.
“Tuja atum chichaakjum: ‘¡Jutiká pujutak iik yawetjaji!’ tajume. Tau asajum, kuntin kasamkamu, baka shutuu, nuniachkush jamamtin jukijum, juju maa apeaku Apajuí shiig anemtiksami tajume. Duka minak makichkish shiijak awajtatsui, atumek duka mina dushiktakjum aikagme.
¡Kuntin shiig pegkeg, mina anagtuamun yapajia ukuak, tikich kuntin pegkegchaun juki mina anentag itagta duka aentsuk tikima shiig pegkegchau atinai! Witjai dekas apunuk, wika aents aidaun ishamtayaitjai”, tusa Tuke Pujuu ashí senchigtina nunú tawai.
“Juna yamai wi Tuke Pujuu ashí senchigtinun taja nunak sacerdote aidaun tajai:
“Atumek ima minak umigtumain ainagme, nuniakjum ajaantugsajum diigmain ainagme. Nuniachkuminig pegkegchaunum yumigjattajime. Tuja dekaskenum takagtachkugminig, wi atumin pegkegnum yumigkiajim nuna yapajian, pegkegchaunum yumigjattajime. Tuja nuigtushkam atum sacerdote asajum, eme anentaku kuitamam ajum duka jiiki ajapam wainka juwaktatjume. ¡Nunikagmin atum kuntin mina sujajum nuna ijinig yapimin nijaktatjime, dutika ai ijan japimak ajapenak atumjai ijumjamag ajapjamawagtatui!
“Juna tajim nunak atumi apachjum Leví wegantu aajaku aina nujai chichaman umikuitag nuna, betek umiktag taja nuna dekatnume tusan emtikan ujajime. Levíjai chichaman umiakun: “ ‘Shiig agkan pujustajum tusan yaigtinaitjime’, tusa tai, nii chichagtak: “ ‘Wishakam aminak ajaantusan eme anentsan ememattinaitjame’, tujutiuwa nunak niig betek umikui”, tusa Tuke Pujuu ashí senchigtina nunú tawai.
Sacerdote aidauwah, atumek mina chichameg etsejin ainagme. Nuadui atumi takatjiya duka, mina chichamjun aents aidaun ujaktinme, dutikawajam ditash pujutjin iwajag mina nemagtuktinme tibau ainagme.
“Tujash atumek pegkeg takatak idaisaugme, nuniakjum pegkegchau takat tikich aents aidaush jintinjume. Wi Levíjai chichaman umikuitag dushakam umiatsjume.
Nuadui atumnak aents aidauk ajantugmas diigmaschatnume, tuja antugtanash antugkashtinme tijai, wagki atum mina umigtachu asagmin. Atumek aents jintinkugmesh ashí betek wait anentsuk tikich ima wait anentagme”, tusa Tuke Pujuu ashí senchigtina nunú tawai.
¿Ashí aents aidautin najapauwa dukechukai iina Apajuíji? ¿Tujash nunin aish, wagka iik pempeentunikish tsanuniaji? ¿Wagka iina apachji aajaku aina nujai Apajuí chichaman umikua dusha umiatsji?
Judá wegantu aidauk Apajuínak antugchau ainawai, nunin asag pegkegchau datsanmain aina nuna Jerusalégnum, tuja Israel nugkanmashkam takamsajui. Judá wegantu aidauk Tuke Pujuu niina jeen dekas senchi anea nunash ajaantus diischaje. Nuninak aishmag aidauk nuwa wainka apajuímtai aidaun emematin aina nuna nuwatjaje.
Utusag aents nunin aina nunak Tuke Pujuu ashí senchigtina nunú ijinawa, dutikak, Tuke Pujuun anentag suwajai tusa altarnum jeganta pujus buut pujaunashkam puyatjutsuk ashí ijinawa tajai.
Tujash atumek Apajuí anentag suwajum nuna nii shiig aneas jujutjamchakui, altarnum jeganta pujusjum nuni senchi buutjume.
Nuniakjum ¿wagkag Apajuísh aigmatsua? tajume. Tuke Pujuu atumin aigmatsu nunak, atum datsa asajum yama nagkamchaku nuwenkujum, amejaig jakatnaitjai tiuwaitam nunú umikchaum duwi aikagmawai.
Apajuí iinak makichik iyashik, makichik wakanik atinme tusa najapauwai. Nunak dutijamauwai, wagki niina aentsji atinme tujamu asa. Aents nuwen ajapin aina nunashkam Apajuík kajejawai. Nuadui atumek kuitamamkatajum, nuniakjum ima atumi nuwemjaig pujustajum, tusa Tuke Pujuu Israel aents aidaun Apajuíji ashí senchigtina nunú tawai.
Tuke Pujuuk atum sumamun antu antugtama yawetjamjae. Nuniku aig atum iniakjum: “¿Iish yawetjamjati tusaish, waji ima segaji?” tajume. Tau asajum: “Tuke Pujuuk pegkegchau asa, aents pegkegchau aidaun shiig kuitamui”, tajume. Atumek makichkish: Apajuík dekas pegkejapi, tatsugme.
Tuja Tuke Pujuu ashí senchigtina nunú chichaak: “Wi taatnun jintan umigtukti tusan mina chichamjun etsegnun awemattajai. Atum Tuke Pujuu dakajum duka pachiachbaunum wamak niina jee pegkegma nuwi wayattawai. “¡Chicham umikbaun jintinjamatna duka minawai!” tawai.
Tujash nii juwi tatai, ishamtsuk shiig aneas wajamainuk atsawai, ayatak tikichmajag pujusagtinai. Niig jii kegaujai betek taattawai iina pujutjin iwajatatus. Jabón jáanch bika wajasun esakag iwajama numamtuk iina tudaujin esakagtinai.
Tuke Pujuu Leví wegantu sacerdote aidaunak, oro, plata jinum jiyam pegkegchauji esaka ajapnak dekas pegkeg juwauwa numamtuk awagmaktatui. Dutika pujutji iwagtujam Apajuínak anentag sumain ainawai. Tujash nunak dita wakegamun takatsuk, Apajuín shiig awagma nuna imatiksag dutikmain ainawai.
Aatus shiig takagtaik, yaunchuk Judá wegantu aidau Jerusalégnumia aidaujai Tuke Pujuun anentag suwam, shiig aneas jujakua imatiksag shiig aneas jukittawai.
Tuke Pujuu ashí senchigtina nunú chichaak: “Wika atumin suwimka amastasan taatnaitjai. Tuja nuigtushkam tunchi aidaun, nuwentin, aishintin tsanijima yujau aidaun, tuja wainak tsanumak Apajuín anagbau aidaun, aentsun akikchatnaitak takamtikak, waje aidaunash, bitaik aidaunash waitkau aidaun, tuja aents tikich nugkanmaya aidaunash shiig kuitamchau aidaun, nuigtu mina eme anenjuchu aidaunashkam ashí suwimkan susattajai”, tawai.
Atumi apachjum chicham umiktinun wi susauwaitag nuna tupantug umikchaju aina nunisjumek, atumshakam tupanjajum umitsuk idaisaugme. Wi Tuke Pujuu ashí senchigtinun atumin chichagkun: ‘¡Ataktu mina umigtuktajum, nuniakjumin wishakam ataktu yaigtatjime!’ timaijime. Tujash atum chichaakjum: ‘¿Wagkaik amesh ataktush umigkatji?’ timaijume.
Tusa takugmin wi ayaakun: ‘Minak makichik aentskesh kasagtumaitsui. Tujash atum minak kasagtagme.’ Nuniayaitkujum: ‘¿Iish waji aminush kasamkaji?’ tusajum ininjume. ¡Atumek minak atum takasa jukimunmaya diezmo, nuigtu anentag sujusta tibau aina nunú kasagtagme!
Nunak dekas ashí aents aidau kasagtuinawai, tuja atumshakam minak kasagtagme, nuadui pegkegchaunum yumigjattajime. Nunak wi Tuke Pujuu ashí senchigtinun tajai.
“Atumi diezmojum aidau mina jegajui itaatajum, dutikawagmin yutai aidau kuashat atatui. ¡Dutikajum dekapjustajum! Nunú dutikakjuminig, atum jukitnun nayaimpinmayan shiig kuashat ukatuattajime.
Tuja atumi ajakjum aidaunak uva ajakbau aidaujai jata iyantug ijinawai tusanchakam kuitamjuktatjime.
Nuadui ashí aents aidauk atumnak, ‘Apajuí pegkegnum yumigsamu aidau’ tujamiagtinai, wagki atumi nugkem shiig pegkeg asamtai. Witjai Tuke Pujuu ashí senchigtinnuk, nunak dekas wi tajai”, tiuwai Apajuí.
Tuke Pujuu chichaak: “Atumek minak pegkegchau chichagtagme. Tujutiatkujum chichaakjum: ‘¿Iish waji pegkegchauwa amesh chichagji?’ tajume.
Atum chichaakjum: ‘Apajuí ashí senchigtina duka wainkaik umiju pujumaitsui, tuja nii pegkegchau takamjusaish wake besemag dekapeakuik, jáanch aents jakamtai wake besemag pujaku nugkutaig nugkumaitsui, tuja niina chichame umiktin agagbauwa dushakam umijuk pujumaitsui.
Auk aents emebau aidau ima shiig batsatui, tuja aents pegkegchau aidau dita takatjinash ima shiig eemtikainawai. Tuja Apajuíjai shiwagmagainakush, Apajuín dekapenakush suwimkan juinatsu jama’, tajume”, tiuwai Apajuí.
Tusa timatai Apajuín emematin aidau dita ditak pempeentunikiag chichaidau. Tusa chichaidaun Apajuí antujuk, dita daaji aidauk aents Tuke Pujuun eme anentus umijin aidaun daaji agatkamua nuwi agatkamu ati, tawai Tuke Pujuu.
Tuja nuigtushkam Tuke Pujuu ashí senchigtina nunú ditan pachis chichaak: “Dita aidau ataktu mina aentsug wajasagtina nunú tsawan jegattawai. Makichik múun niina uchiji umigbau asa, wait anentus kuitamna numamtuk wishakam ditanak wait anenjagtatjai.
Nuadui, juwapi pegkejak, tuja juka pegkegchauwapi tusag ataktu shiig dekawagtinai. Nuninak Apajuín emematuidaush wajukuk ainawa, tuja Apajuín emematchau aidaush wajukuk ainawa nunashkam shiig dekawagtinai”, tawai.
Tuke Pujuu ashí senchigtina nunú chichaak: “Trigo dukee tsupigbau jiinum chimpiam keeka ashí esak megkagama numamtuk, aents pegkegchau aidau, emebau aidau ashí esakag megkaejatna nunú tsawan uminui.
Untsu atum mina eme anenjautigminak shiig kuitamkattajime. Duka makichkish uukchamu paan etsa etsantujai betek atinai. Tuja pegkegchau awajtamkatag tuinakuish wi kuitamkatnaitjime. Dutikamu asajum, toro tsakatuch aidau wenuken batsatu jiinainak, shiig aneas tsekegama imanitnaitjume.
Nunú tsawan jegamtaig aents pegkegchau aidauk, atum depetkajum nugka yukukuntu najatiama numamtuk awajkatnaitjume”, tawai.
“Wi mina inakeg Moisésan chicham umiktin agagbaun, Israel aents aidau umikagtinun, muja Horebnum susauwaitag nunú adeagtajum.”
“Juju antuktajum, wi atumin suwimkan amastasan wakitkin minittakun, emtikan profeta Elíasan awetittajime.
Dutika ai múun aidau uchiji aidaujai tsagkugnayag, shiig agkan pujustinme tusa nii yaigtatui. Untsu nuna umiinachkuig wi tajuan suwimka suwakun, dita nugke aidaunak emestujan pegkegchau awajtusagtatjai”, tawai Apajuí, tiuwai Malaquías.
Ju ainawai Jisukristu muunji aajakajua nuna daaji agatkamua duka. Nigka David, Abraham aina nu wegantu aajakuí.
Abragka uchijiyai Isaac, Isaaka uchijiyai Jacob, Jacopa uchijiyai Judá nuigtú yachi aidaushkam.
Judá Tamarai akiauwai Faresan, Zarajai. Faresa uchijiyai Esrom, Esroma uchijiyai Aram.
Arama uchijiyai Aminadab, Aminadapa uchijiyai Naasón, Naasogka uchijiyai Salmón.
Salmón Rahapa juki akiauwai Boozan, Booz Rutan juki akiauwai Obetan, Obeta uchijiyai Isaí.
Isaí uchijiyai apu David, tuja David Uriasa nuwe aajakua nuna jukí Salomogkan akiauwai.
Salomogka uchijiyai Roboam, Roboama uchijiyai Abías, Abiasan uchijiyai Asa.
Asa uchijiyai Josafat, Josafata uchijiyai Joram, Jorama uchijiyai Uzías.
Uziasa uchijiyai Jotam, Jotama uchijiyai Acaz, Acaza uchijiyai Ezequías.
Ezequiasa uchijiyai Manasés, Manasesa uchijiyai Amón, Amogka uchijiyai Josías.
Josiasa uchijiyai Jeconías nuigtú yachi aidaushkam, ditak akiinawajui Babilonianmaya aidau Israel aentsun achig yajuaku aina nunú tsawan jegatsaig.
Tuja Babilonia yajuakam batsamsag Jeconías akiauwai Salatielan, Salatiela uchijiyai Zorobabel.
Zorobabela uchijiyai Abiud, Abiuta uchijiyai Eliaquim, Eliaquima uchijiyai Azor.
Azora uchijiyai Sadoc, Sadoca uchijiyai Aquim, Aquima uchijiyai Eliud.
Eliuta uchijiyai Eleazar, Eleazara uchijiyai Matán, Matagka uchijiyai Jacob.
Jacopa uchijiyai José, María aishi aajakua nunú; tuja Maríayai akiinauwai Jisus, Apajuí awemamu taku Kristu tujakbauwa nu.
Imaan aajakajua nunú Abragkai nagkamsa dekapa Davitai ejemak awai catorce aents, tuja Davitai nagkamsa dekapaja Babilonianmaya aidau Israel aentsun achijá yajuakajua nui ejemash catorce aents awai, aantsag Kristu akiinauwa imanui ejemashkam catorce aents awai.
Jisukristu akiinatnai tibauk aatus aajakuí. José anagbauwai Marían Jisukristu dukují atinun, tujash Maríak eke nematsuk pujayatak Wakaní Pegkejin ejapjukui.
Nuniktatman José dekaa, nigka aishmag pegkeg asa: Wakenmataik tikichish dekainatsaig idaisatjai, tiuwai.
Aatus José anentaimas kanittaman, Apajuí aentsji nayaimpinmaya kajanum wantintuk: “José David wegantu uchijiyah, utujimtsuk Maríak jukita, ame anagmamua duka. Ni ejapjuka nunak Wakaní Pegkeji egkemtukam ejapjuke”, tiuwai.
“Nunú uchi akiinkui adaikata Jisus, ni aentsú tudaujin tsagkujug uwemtikatin asamtai.”
Ju aatus ejapjukua duka, duwik Apajuí etsegtin tibauwa nu uminbaunum nunikui, duka tawai:
“Ejapjuktinai makichik muntsujut aentsú takashtai, nunik uchigmaktinai uchi aishmagkun, nunú adaikatnaitjume Emanuel”, (nunak: “Apajuik jutiijai awai” taku tawai).
Nu aatsa tima José shintaag, nayaimpinmaya aents tibaunak imatiksag umiak Maríanak niina jeen jukiuwai.
Tujash dutika jukish Josek Maríajaig tsanigchauwai, eke uchi iwaiya nu akiintsaigkik, nuní pujai uchi akiinamtai adaikauwai Jisus.
Herodes Judea nugka apuji wajas pujai, nunú nugkanmag yaakat Belegnum Jisus akiinauwai. Nunik akiinamtai yaakat Jerusalegnum tikich nugkanmaya etsá minitaijin batsamin aidau kaunkajui. Nunú aents aidauk yacha yaya aidaun dekapawag diisag dekau aajakajui.
Iman aidau Jerusalén jegawag iniimaidau: —¿Tuwí pujawa judío aidaun apuji atin uchi yamá akiina dusha? Ii nugken etsá jintain pujusá yaya wainkamji, Apu akiintai wantinkatnai timawa nunú. Nunika wainkaja minaji ni ememattasa, —tuidau.
Nu tibaun aents aidau etsejiagtai, apu Herodes antuk puyatkau, tuja aantsag ashí aents Jerusalegnumia aidaushkam nuna antukag puyatkaju, nunikag: —¡Wajukutskaih! —tusag kuashat pachis chichaidau.
Nuna aatus apu Herodesak antuk, kuashat anentaimu. Nuniak sacerdote apuji aidaun, chicham umiktin agagbaun pachis etsejin aidaujai untsukú, nunik: —¿Tuwí Apu Kristush akiinatnaita? —tiuwai.
Tutai dita aiinak: —Duka yaakat Belén, Judea nugkanum awa nui akiinatnai, juna aatus Apajuí etsegtujakú aidau agaju ainawai:
‘Belén, Judea nugkanum awa juuwai yaakat imá piipichik, tujash nui akiinatnai makichik Apu, tikich apu aidaun nagkaesau Israel aentsu Apuji atina nu’ tawai, —tuidau.
Nuna dekaa apu Herodes untsukú nunú yacha kaunkajua nuna, tikich aidauk dekainatsaig: —¿Yaya wainkagmesh wajupá dukapea yujagme? —tusa chichastatus.
Dutika shiig aujus dekajua Belén ishimak: —Wetajum, nunikjum shiig dekaatajum tuwig pujawa uchi Apu atinush, nunika wainkajum waketkujum minash ujatkatajum, wisha wenu uchin ememattajai, —tiuwai.
Tusá aaja apu akatjam wegaju, nunikmag wainkaju yayan, ditá nugkeen batsamsá wainkamun. Nunik yaya eketbaun nemajuk we wenakua, jegá uchi pujamunum nuna mamikis yaya eketunum jegawajui.
Nu jegan mamikis yaya eketun wainkag shiig aneasaju.
Nunikag jegawag jegá waikmá uchin dukujijai pujuttaman wainkaju. Dutika uchin tikishmatug emematuidau. Nuninak ditá kajunjin ujakag uchin anentag wají wakejumain aidaun susaju: Oron, ekematai incienso pegkeja kugkuinun, kugkuin mirranashkam.
Juna dutikawag kintamag kajiittaman Apajuí aentsji nayaimpinmaya: “Herodes pujamunum wakettsuk yajá tikich jintanum wakitkitajum”, tusa ujakú. Tima nunisag yajá tikich jintanum waketjau.
Nunú aents yayan wainak kaunkaju waketjamtai, Josenashkam nayaimpinmaya aents kajanum wantintuk: “José nantaktá, nunikam nuwem uchijai jukim Egipto nugkanum waamak wetá. Apu Herodes suntajin ishiaktatui uchin kajegtí tusa. Awi pujamin tsawan uminkamtai, wakitkita tusan ujaktajame”, tiu.
Tima Joseshkam nantakí nunú kashik uchin dukujijai juki Egipto weuwai.
Nunik nuanuí pujusuí, Herodes jakamtai wakitkitatus. Tuja nuna dita Egipto wegajua duka, Apajuí etsegtin aajakajua nunú agagbaunum: “Mina uchig Egipto nugkanum pujaun untsuktatjai”, tawa nunú imanisag uminkauwai.
Nunú aents atushtanmaya yayan wainak kaunkau aidau, yajá waketjamun Herodes dekaa: Tsanujajeapi, tusa senchi kajekú. Nunik ni suntaji aidaun: Ashí uchi Belegnumia, nuigtú Belén tikiju batsataidaushkam, jimag mijan ajamu nagkamsajum yamá akiinau aidaujai kajegtajum, tusa ishiaku. Nunak Herodesak yayan wainak kaunkau aidaun inias, wajupa tsawantak aayi uchi akiinash nuna shiig dekau asa tiuwai.
Juna Herodes dutika uchin kajegkua duka, Apajuí etsegtin Jeremías agagbaunum:
“Antukmajai Ramanum senchi buutuidaun, nunak Raquel niina uchijí aidaunum buutak anentaish ichichtumain wajashmae, uchijí aidauk jinawaju asamtai”, tawa nunú imanisag uminkauwai.
Nunik dukap tsawan asa Herodes jakamtai, Apajuí aentsji nayaimpinmaya José Egipto pujuttaman kajanum wantintuk:
“José nantaktá, nunikam uchi dukujijai jukim Israel nugkanum wakitkita. Yamaik uchin maatatus wakejibia duka jakae”, tiu.
Nunú tima Joseshkam nuween uchijai juki Israel nugkanum wakitkiuwai.
Nunik niina nugkeen jegakmá José dekau, Herodesa uchijí Arquelao, apají jakamtai ni apu wajas inamak pujau tabaun, nunik ajankauwai Judeanum wetan. Nunittaman kajanum ujakuí: “Judeanum wetsuk Galilea nugkanum wetá”, tusa.
Tima yajá tikich jintanum we, ni nugkeen yaakat Nazaret pujustatus jegau. Nunú aatus nagkaemakiuwa duka, Apajuí etsegtin Isaías chichaak: “Kristuk Nazaretnumia” tutai atinai, tiuwa nunú imanisag uminkauwai.
Jisus eke Nazaret pujai, Juan Yamijatin chichagkagtú wekagu Judea nugka uwejush wegakunum.
Nunik chichagkagtak: “Tudau takatak idaikujum Apajuí nemagkatajum, ni aentsnum inamjatnuk tsawantak ashí jegae”, tau.
Juan chichagkagtamuk yaunchuk Apajuí etsegtin Isaías agak: “Makichik aents eemak taa uwegshunum wekagas senchi jiiká chichagkagtak: ‘Apu wekaesatnun jintan shiig iwajug esegak tutupit dakuegajama numamtuk, atumi anentaimish shiig iwajajum umiktajum Apu minitin asamtai’, titinai” tiuwa nunú imanisag uminkauwai.
Juagkak camello uje najanamun nugkujakuí, akachumtaijish duwap aajakuí, manchin dapá yumijijai yuujakuí.
Juan aatus uwegshunum chichagkagtak wekagai Jerusalegnumia aents aidau, ashí Judea nugkanum batsamin aidaushkam, namak Jordán uwet batsataidaushkam ni chichagkagtamun antukagtatus kautkajui.
Nunú chicham etsegbaun antukag ditashkam ashí tudau takataiji aidaun: “Apawah tsagkugtugta”, tusa etsegtumaidau. Nunikmatai nunú aents aidaun Juagshakam Jordagnum yamiau.
Aatus yamijatak pujai saduceo aidau, fariseo aidaushkam kautkaju, Juan yamigmagti tusag. Nunú imanik kaunkagmatai wainak, Juan chichajak: “¡Atumek iwanchi uchijí asajum aents tsanú yujagme! ¿Wagka yamimagtasagmesh wakegagme? ¿Atumek ayatak yamimamuikis Apajuí suwimak sukagtumaina duka uwemtumainaitai tajumek?
Atumek: Jutiik Abraham wegantu asaja yupichuch uweemain ainaji, tumamigpa. Dekas tajime: Apajuik jujú kaya aina junakeshkam Abragka uchijí emamainai.
Ashí ajak nejechu aidauk, jachai ajaka tsupija apetiama numamtuk, aents tudaunak taká batsatun Apajuí suwimak susatnuk uminas awai.
Wika ayatak yumí yamijatjai tudaujin idayinak etsegtumainakui, tujash mina ukujui dekas minittawai mina nagkaetasu. Nunú yamigmagtatjume Wakaní Pegkejiya nujai, nuigtushkam nigki jiiyai suwimkan sukagtustinuk. Wika niina sapatjinakesh ukuitmaitsujai, nigka mina nagkaetasu senchigtin asamtai.
Nigki ashí aents aina nuwiyan akanjattawai, aents trigon ajakbau aidau juuká ijumag, awagti wampujin utsaak nejeen trigo ijumtainum yajumama numamtuk, Apajuí umigkau aidaunak jii ajumaish kajinkashtina nui suwimkan suwak, niina umigkau aidaunak ni pujutaijin yajuaktinai”, tiuwai.
Tikich tsawantai Jisus Galileanmaya jiinki namak Jordagnum weuwai, Juan yamiijati tusa.
Nunik jegaamtai Juan yamimainchau dekapeak: —Wiitag jamah amina yamiijata tumainnuk, ¿nuniaig ame minai yamimagtasam minam? —tiu
Tama: —Ehé, amina yamiijati tusan minitjame, mina awetiu ashí pegkejan dutikati timawa nuna imatiksanuk umikta tau asan. Tutai Juagshakam yamijú.
Dutika yamijam Jisus yuminmaya jiinki nayaim ujanmatai, Wakaní Pegkeji pauma nunin akaiki niiní jegattaman wainkauwai.
Nunú nuniaig antuekau nayaimpinmaya chicham: “Juuwai dekas mina Uchig anetaijuk, niiní shiig aneajai”, tabau.
Jisus Jordán yamimagmatai Wakaní Pegkeji egkemtujui, dutika juki uwegshunum emauwai, iwanch Jisusan dekapsata tau asamtai.
Nunú uwegshunum pujusuí cuarenta tsawai, cuarenta kashi. Imaan tsawantai yujumkan ijagmak pujau asa, Jisuschakam yapajuauwai.
Nunitai iwanch chichajak: —Ame dekas Apajuí Uchijiyaitkumek, ju kaya aina jujú pag emakam yuwakia, —tau.
Tusá tama Jisus ayaak: —Apajuí chichame agagbauwa nui: ‘Aentsuk imá yujumkajaigkik pujumaitsui, Apajuí chichamega nujaishkam pujumainai’ tawai, —tiuwai.
Nuna aatus Jisus timatai nui inagkeaki emauwai yaakat Jerusalegnum. Dutika jega Apajuí ememattai jegamkamunum yakí nagkatkamunum iwaká awajus,
chichajak: —Ame dekas Apajuí Uchijiyaitkumek tsekem iyaata, agagbau awai: ‘Apajuí ni aentsji nayaimpinmaya aidaun ishitkatnai ni Uchijí aidaun kuitamkatnunak’ tibauwai. Tau asamtai, ame tsekem iyautaish Apajuí ishiakbau igkumpak achigmaktinme, iyaakum kaya aina au tukumkaim, —tiuwai.
Tama Jisus ayaak: —Dushakam agagbau awai: ‘Amina Apujum Apajuiya nu pegkegchaunum dekapsatasamek wakeyipa’, tawai —tiuwai.
Tusa timatai nuigtú iwanch Jisusan muja tsakajunum iwakuí. Dutika juú inaktamuik ashí nugkanum yaakat aina nuna, nuigtú ashí pegkeg aidaunashkam iwaintukui.
Dutika ashí inaktus: —Ashí junak amina amastajame, tikishmatjujam emematjita, —tau.
Tama Jisus ayaak: —¡Wetá iwanchih! agagbau awai: ‘Imá amina Apujum Apajuiya duke emematta, nuniakum imá nigki umigkata’ tawai, —tiu.
Tusá timatai iwanchik ukukiuwai. Dutikamtai nayaimpinmaya aents kautuawajui kuitamkagtatus.
Tikich tsawantai Judeanmaya apu, Juagkan aents achiká egketainum egkeau, nunikmatai Jisus nuna antuk Galilea nugkanum wakitkiuwai.
Tujash nigka Nazaretak pujutsuk nagkaemaki, yaakat Capernaum Galilea kuchajin uwetus awa nui weuwai. Nunú nugkanum yaunchuk muun Zabulón, Neftalí aajakajua nuna uchijí wegantu aidau batsatu.
Nuna Jisus nunikua nunak, yaunchuk Apajuí etsegtin Isaías agajua nunú imanisag uminkauwai. Nunú agagbaunmag:
“Zabulogkan nugke kuchá yantamen awa nui batsatutijum antuktajum, nunisjumek Neftalí nugke etsá akaetainmanini Jordán uwet awa nui batsatutigmeshkam antuktajum, antsagmek atum Galileanum judiuchu aidaujai pachimdaeja batsatutigmeshkam antuktajum.
Nunú nugka nui batsamin aidautijum pegkegchau takaakjum suwea numamtinum batsatutijum, uwemat pachisa etsegbau antukjum tsaaptin waintayama numamtuk wajaktinaitjume”, tawai.
Jisus Capernaum jegaa, chichagkagtutan nagkabau. Nuniak: “Tudau takatak idaikujum Apajuí nemagkatajum, ni aentsnum inamjatnuk tsawantak ashí jegae”, tiuwai.
Tikich tsawantai Jisus Galilea kuchajin wekaekamá Simón, Pedro daagtina nuna, ni yachi Andresjai namakan main asag retan ajuntuinak yujattaman wainkau.
Nunik wainak Jisus chichajak: —Wegajai wi jintintuatjime, namak maatasajum yujagjum anmamtuk, Apajuí chichame etsegkujum aents aidau minai ikautjin atajum tusan, —tau.
Tusá tamawaik, ditá retjinak ukuinak niijai wegajui.
Nunik Jisus ditajai ijunag machik kuwaesag wekamá, Zebedeo ni uchijí Jacobo, Juan aatus botenum chimpimas retjin apijuinak chimpimtatman wainak, nunashkam: —Wegajai mina jintintaig atajum, —tiuwai.
Tama ditashkam: —Ayú, —tusa apajinak ashí tikich takataiji aidaujai botenum ukuinak, Jisusjai wegajui.
Nunik Jisus ashí Galilea nugkanum wekagas, jega ijuntai aidaunum wayaa jintinkagtau yamajam chichaman Apajuí nuní inapawai tusa, nuniak ashí aents jau aidaunashkam etsagau.
Nunú dutika Jisus etsaegkagtamun pachis kuashat etsejuk dapampajaju, dutikamun ashí aents Sirianmayashkam antukaju, nunikag kuashat jaun, iwanch egkemtuamun imaanjaun, jata iyashin ipimpin achikam pimpijú wekaemainchaun, ashí tikich jatai jau aidaunashkam ikautkaju, dutikam Jisuschakam etsagaakui.
Jisus imatika aents jau aidau etsagamun antuinak, kuashat aents Galileanmaya, Decapolisnumia, Jerusalegnumia, Judeanmaya nuigtú Jordagkan amain batsataidaushkam shimutuidau, Jisus yamajam chicham etsegbaun antukagtatus.
Imatika tuwajam Jisus wainak wakau nainnum, nunik nui ekeemsamtai ni jintinbau aidau kautuawaju.
Nunikmatai Jisus nagkama jintintak tau:
“Atum iik nagkamik iina senchijinig pegkeg pujuta duka jumaitsuapi tautigmek, shiig aneasjum pujustajum, atumiin Apajuí inamjatin asamtai.
“Atum wake besemag pujakjum, buutú pujautigmek, shiig aneasjum pujustajum, Apajuí ichichmamtan amasagtin asamtai.
“Atum kakagchauch aidautigmek, shiig aneasjum pujustajum, atumnak Apajuí ashí ni anagtamauwa nunak amastin asamtai.
“Atum Apajuinu pegkeg takastasa wakegakjum yapajaku, kitamaku waitmaina imanikjum waitiautigmek, shiig aneasjum pujustajum, atumnak Apajuí yaimpaktatjume nu wakegajum nuna takastí tusa.
“Atum tikich waitiaush wait anentin aidautigmek, shiig aneasjum pujustajum, nunú dutikautigminak Apajuí atumnashkam wait anenjamjattagme.
“Atum tsagkugnagjum pegkeg wajasú aidautigmek, shiig aneasjum pujustajum, atumek Apajuí wainkatin asajum.
“Atum tikich aidaujaish pegkegchau awagdaitash dakitin aidautigmek, shiig aneasjum pujustajum, atumnak Apajuí mina uchijui tujabiagtin asamtai.
“Atum Apajuinu pegkeg takaagmin tikich nuna dakituinak waitkam pujautigmek, shiig aneasjum pujustajum, atumiin Apajuí inamjatin asamtai.
“Atum mina dekaskeapi tusajum nemagtuidautigmin pegkegchau chichagtamainak, niimjutpas yujainak, atum chichakchamunash wainak tsanumjutpajag shiig pujuschamin awajtamainakuish, shiig aneasjum pujustajum.
Dakujustajum nuniakjum shiig aneetajum, atumek nayaimpinmaya wají shiig pegkeg umikbau jukitin asajum, yaunchuk Apajuí etsegtin aidaunashkam atumin waitkagmaina aikasag waitkasu ainawai.
“Atumek ju nugka juwig tuke weega numamtin ainagme. Tujash nunú wee, jea jeatuji megkaekamtaish, ¿itugsaya ataktush jea jeatush emamainaita? Ayatak agaa ajapmaina numamtuk, atumshakam Apajuinu pegkeja nunú takatsuk pegkegchau aidau takaakjumek ayatak bakumattagme, nuniakjum Apajuí suwimkega nunú jukittagme.
“Atumek ju nugka juwi batsataina nuna tsaaptinjiyaitjume. Yaakat nainnum auk uumkag amaitsui.
Lamparashkam ekemakaik dukuká idaichatiame, dutiktsuk yakí ekentayame jegan tsaaptin emamtai, aents aidaush diisá yujastinme tusa.
Atumshakam numamtuk, ashí pegkeg aidauk takaakjum iwainaktajum, tikich aents aidaush wainainak ditashkam Apajuí nayaimpinum pujuuwa nuna ememattinme tusajum.
“Wika jujú nugka juwig Moisés chicham umiktinun agajua nuna esakagtasanuk taachuitjai, tuja Apajuí etsegtin aidau agajajua nunakeshkam idaisatajum titasankesh taachuitjai. Wika Moisés, tikich Apajuí etsegtin aidau mina pachitus agaju aina nuna umiktasan tauwaitjai.
Nuna tajim nunak dekas tajime: Nugka, nayaim aina nunú megkagainatsaigkik chicham umiktinun Moisés agajua duka, makichkish yapajinashtinai, ashí betek imanisag uminkatnai.
Tuja jujú chicham umiktin aina juwiyan imanchau diinak, tikichnash dutiksag jintintuk, Apajuí eme anentsá inam achagtinai. Untsu nunú chicham umiktajum tibauwa nuna betek umiak tikichnashkam dutiksag jintintuau aidauk, Apajuí eme anentsá inam agtinai.
“Tujash atum fariseo aidau, chicham umiktinun jintinkagtin aidaujai Apajuin umijuina nuna nagkaesau umigchakjumek, Apajuí inamak achatin ainagme.
“Moisés chicham umiktin agagbauwa nuanuig: ‘Magkagtuawaipa, ame tikich maakmek suwimak suwam atatme’ tawai.
Tujash dekas wi tajime: Makichik aentskesh ni yachin tuke aneas kajejauk, suwimak suwam amainai. Nunisag yachin anentainkachu chichajú wekagushkam, apu chichaman epegkin aidau dekajam amainai, tuja yachin kajejak tikima pegkegchaun chichajushkam jii ajumaish kajinkashtina nui pujus waittsatnai.
“Ame tikich aentsjai kajegdaikamu ajutjamaig, Apajuí anentag susata tibaugmea nu jukim jega Apajuí ememattainum wetsuk,
dekatkauk amijai kajegdaikamua nunuwá wejim: Yamaik tsagkugdaijami, tusam epegtuniata. Nunikam agkan wajasam Apajuí ememattasam wegakmesh ni anentag susata tibaush jukim wetá.
“Makichik aentskesh: Pegkegchau takagtusume tusa apunum chichaman egketjamamtai, niijai apu chichama epegnunum wegakmek, jintaag shiig chichasam epegtuniata, nunikchaminig apu chichaman epegnunum jegaa amin dekagtama, ni jujamki achijatin aidaunum sujupakmatai, achijatin jujamki aents katsek aidau achiká chimpitainum egkepawai.
Junak dekas tajime: Amina apu achigmak egkepamtaig kakajus jiinmaitsume, ayatak amina kuichkijum ashí akikmakam, shiig ashimkam jiinmainaitme.
“Moisés chicham umiktinun agajua nuanuig: ‘Tsanijinawaigpa’ tawai.
Tujash wi dekas tajime: Aents nuwan dutikachainjash tusa wakegas diyaushkam, anentainig tsanijimui.
“Nuniau asamtai amina jiim pegkegchau anentaimtuja diitnum niimtijamkuig, jiim untsugmia nu ukuinkam ajapmainaitam numamtuk wajaktá tudau takat idaikum, dekas pegkejai tudau idaisau asá Apajuí inamtaijin makichik jiiyaik niimsá waimaina numamtuk wajamuk, nu dutikachmek ashí amina iyashmijai jii ajumaish kajinchaunum pujusam tuke waitú pujumain asamtai.
Tuja uwegmishkam pegkegchau takamtijamkuig, uwejum untsugmia nu tsupikam ajapmaina numamtuk tudau takat idaisatajum, dekas pegkejai tudau idaisau asá, pujut tuke atina nui makichik uwegtin waimaina numamtuk wajamuk, nunú dutikachaminig ashí iyashim jii ajumaish kajinchaunum pujus waitmain asamtai.
“Junashkam Jisus jintinkagtak tiuwai: Nuwa idaitan pachis Moisés agajua duka: ‘Aishmag nuwen idaikug papiin agag, yamaik idaijai, tusa nuaduí idaimainai’, tawai.
Tujash wi tajime: Aishmag nuwen ekagmakchau aig idaikug, aentsjai tsanijinata tusa awemak itugmaina numamtuk awagmawai. Nuwa idaisamujai nuwenushkam aantsag mai ekagmawai.
“Nuigtushkam Moisés aents aidau yaunchuk agatjamunum tawa nu dekagme, duka: ‘Ame Apajuí pachisam dutikatjai tibauk umitskek idaisaipa’, tawai.
Tujash wi tajime: Apajuí daajiya nu adaikajum, Apajuish dekas waitui wi taja nunú umiktinak, tusagmek tiigpajum. Tuja nayaimpia aushkam Apajuí pujutai asamtai, au pachisjumshakam tigpajum.
Jujú nugka jushakam pachisjumek tiigpajum, Apajuí najamsa eketbau asamtai; Jerusalegshakam pachisam wainkam chichakaigpa, jujú yaaktanmag Apu ju nugkanmaya aina nuna nagkaesau pujusá inamjatin asamtai.
Dekas nunú wainkam tu wekaetsuk, ayatak tutupnik ame dutikmainaitkumek ‘ehé’ titá, tuja ame dutikmainchawaitkumshakam ‘atsá’ titá, aaja tutsuk wainka tu wekaebauk pegkegchau asamtai.
“Atumek Moisés yaunchuk agagbauwa duka dekagme, nuanuig: ‘Aents jiimin emestugmakuig, ameshkam dutiksamek emestugta, tuja daimin akagtamkuishkam, ameshkam dutiksamek niina nai akagkata’, tawai.
Tujash wi tajime: Duka dutikmaitsui. Amina pegkegchau takagtamkuishkam iikatasam wakeyipa. Makichik aentskesh yapim untsugmia atú awatamkuishkam, atumesh iikajum awattsuk, juinia yapijuish awatita tusajum ayampatuatajum.
Makichik aentskesh nugkutaigmin atanjamkitatus utugchatan aputugmakuig, awantak pataká nugkutaigmesh susata.
Aents kijinun amaak: ‘Jujú jukim makichik kilómetro kuwagtukta’, tujamkuishkam jimag kilometronum ejentuntajum.
Atsumamun segapainakuishkam sujittsuk susatajum, tuja atumiin wajiigmin tsagkatjukta tujamkuishkam, atsá tusa sujittsuk tsagkatkatajum.
“Dushakam yaunchuk agagbau chichaak: ‘Amejai ijutkamu aneakum, shiwajum aidauk ausaigpajum’ timawa duka shiig dekagme.
Tujash wi tajime: Atumi shiwajum aidaush aneetajum, nuniakjum atumin pegkegchaun chichagtamaidaush pegkegnum chichagkatajum. Dutiksagmek kajegtamaidaush pegkegnum yaigtajum, waitkagmainakuish, dita pachisjum Apajuí aujtustajum, ni esegati tusajum.
Nunú aajam dutikakmek, ii Apají nayaimpinum puja nuna uchijí atatme. Apajuik ashí aents pegkeg, pegkegchau aina nudaujai etsanak etsanmitkawai, aikasag yuminashkam pegkejan takaidau, pegkegchau takaidaujai yutumtikui.
Tujash atum aents anempaina nujaig aneniakjumesh ¿wají imana juwagme? Aents pegkegchau aidaushkam ni aneeniamujaig aneeninawai. Nunitsuk atumin kajegtamaidaushkam atumek aneemainaitjume.
Tuja atum imá atumin pataim aidaujaig shiig anendaisa chichasá pujakjumesh ¿wají imana iwainame? Nunak Apajuin umigchau aidau nunin ainawai.
Dekas atumek pegkegchau atsugbau atajum, iina Apají nayaimpinum pujú pegkegchau atsugna ibau.
“Atum pegkeg takaajum nunú aentsnum iwainmamkata tabaunum dutikawaigpa, kuitamamkatajum. Atum ayatak aentsnumak iwainmamkatasa nuniagtaik, iina Apají Apajuí nayaimpinum pujuwa duka wají shiig pegkeja nunak amaschagtinai.
“Nuniau asamtai atum aents atsumau yayakjumek, tikich aidaush wi dutika takaamun dekaatnume tusagmek jega ijuntainmagkesh, jinta nagkaematainmagkesh etsejú yujaigpajum; nunak aentsú tsanú aidau aents eme anenjus diigsatnume tusag nuní yujau ainawai. Dekas tajime: Nuna nunidauk aents eme anentam aidau asag Apajuí akiamak achagtinai.
Jujú aatus asamtai, atum aents atsumak waitiau yayakjumesh, wi aajan yaimjai tusagmek ame shiig chichataigmikesh ujakaigpajum.
Dekas pachitsuk idaisatajum etsejú yujatsuk, nunak ii Apají Apajuiya nu ii takaamunak wainui, nuaduí atak nayaimpinum akigmak wají shiig pegkeg aidaun sujamsatnai.
“Atum Apajuí aujkugmeshkam, aentsú tsanú aidau, aents waitkatnume tusag jega ijuntainum tuwakbaunum wajaidiag, nuninachkush jintá ashí aents wainainamunum wajantag, senchi chichaká Apajuin aujú yujau aina nunikaigpajum. Dekas tajime, nuna nunidauk aents eme anentam aidau asag, Apajuí akiamak achagtinai.
Tujash atum Apajuí aujkugmek, ame kanutaigmin wayaam waiti epenim pujusam, tikichish dekainachbaunum amina Apa Apajuiya nu ausata. Aaja tikich dekachbaunum segamash, Apajuik ashí wainainamunum wají shiig pegkeja nuna amastinai.
“Atum Apajuí aujkugmesh chicham imanchauk awá awagkijum segaigpajum, Apajuin dekaskenum nemagchau aidau imatjamas imá shiig antugtukainta tusag nunak imatin ainawai.
Atumesh nujai betekak aigpajum, Apajuik dekawai atum atsumamunak eke segatsjuminig.
Nuniau asamtai atum Apajuí augkugmek aatsajum titajum: ‘Apawah, amek nayaimpinum pujuwaitme. Pegkegmaitam ibau asamin, ashí tikich aidaush imá aminak emematjabiagtinme.
Amek jutiishkam inajatjata. Amina aentsjum nayaimpinmaya ame wakegamun umigtamin aina dutiksag nugkanmayashkam umigtukti tusam.
Dutiksamek ii yuwatnushkam kashí kashinig sukagtita.
Ii tudaujishkam tsagkugkagtugta, jutii tikich pegkegchau takagtamaidaush tsagkugnaitag aikasmek.
Iwanch pegkegchaun takamtiksati tusamek idaikagtutsuk, ayatak yaijatkam agkanmitkagtuata’, tiuwai.
“Atumin tikich pegkegchau takagtamsau tsagkujakjumek, atumshakam iina Apají Apajuí nayaimpinum puja dusha tsagkujam atatjume.
Untsu tikich pegkegchaun takagtamsau tsagkugchataik, Apajuishkam atumi tudaugminash tsagkugtamjashtatui.
“Atum yujumak ijagmaka pujusjum Apajuí aujkugmesh, aentsú tsanú aidau: Wi ijagmá Apajuí aujbaunash tikich aidaush waitkatnume, tusag wake besekag ayatak anentaimas yujau aina atumek nunikaigpajum. Dekas tajime: Nuna nunidauk aentsnum iwainmamá yujaidau asag, Apajuí wají shiig pegkeg suwamak achagtinai.
Nuaduí ame yujumak ijagmaka pujusam Apajuí aujkumek wake besekam wekaetsuk, yapim nijaim, shiig temashmajam, shiig dakunkut wekaesata,
tikich aents aidaush ame yujumak ijagmaka wekaesá Apajuí aujbaugmin dekagmawainum. Ame ijagmaka wekaebaunak Apajuí waipau asa, ame atsumamu segamashkam nigki amastatui.
Dekas nayaimpinum kabaush wajiin emeskamtai megkaemainchau, nuniachkush kawanchjumainchau, kasashkam wayaa kasamainchauwa nui wiyakchameatajum.
Nunú wiyakchameatin ajutjamaina nuanuig anentaimsajum pujustajum.
“Atumi jiimek lámpara ekemakam tsaaptin emaama numamtuk atumi iyashminak awagmawai. Jiim pegkeg asamtai shiig wainmamainaitam imatiksam, ashí pegkeg aina duke anentaimtaik, anentaiminish tsaaptin ajutjamainai.
Untsu jiim pegkegchauwaitkui wainmamainchauwaitam nunisjumek ayatak pegkegchauk anentaimkugmek suwenum pujagme. Aminí tsaaptin awa nu suwe wetaik, nuní nagkaemas pujutjum pegkegchau wemainai.
“Inakak jimag apugtinuk amaitsui. Tikich apujin imá senchi aneak, tikichin dakitmainai. Nuniachkush makichik apujin wakejus umijak, tikichnak dakitau asa umigmaitsui. Numamtuk atumshakam Apajuí umigkata tu, wiyakchameatasa anentaimtu wajamaitsugme.
“Junashkam tajime, atumek: ¿Wajina yuwanuk, wajina uwagnuk, wajina nugkugnuk pujustaja? tusagmek uyumá pujuigpajum. Yutái nagkaesauwa duka dekas atumi pujutjumia nuuwai, tuja jaanchin nagkaesauwa duka, atumi iyashmia nuuwai.
Atumesh pishak agkajunum nanamaina nunú anentaimsajum diistajum. Ditak ajakmakagkesh juwinatsui, jeganakesh jegamkag yutaijinak ijumainatsui, nuniaunak Apajuí suwawai dita yuwatnunak, dutikam nuna yusag batsatainawai. Tujash atumetjume dekas pishak nagkaesau aidautigmek, iman ainagminish ¿wagkag Apajuish atum atsumamunash amaschagtinme?
¿Atumesh wajupatigmea, tikich esajam aina ibau wisha atajai tusajum senchi anentaimtú pujakjumesh esaumainaitjume?
Salomón nugkutai pegkejan tikich aents aidau waitus najanamun sumak nugkujá, tikichin nagkaesau iwagmamajakua nuna nagkaesau pegkeg iwajamun yagkujuinawai, Apajuí yagkugmitkamu asag.
Yagkug ikamia aidau yamaikik pegkejan yagkujuk, ajuma duwi etsa sukuam kagagtin aidaunakesh, Apajuí imatikas iwaja ibaush, ¿wagka atumesh minash nigkiap imatikas iwagtumainaita tatsugme, Apajuiyai imatikas kajinas anentaimchau aidauwa?
Nuaduí atumek: ‘¿Wajinak yuwatja, wajinak uwagtaja, wajinak nugkugtaja?’ tusajum uyumá pujuigpajum.
Nunak aents Apajuí nemagchau aidau, nunin aidaun uyumas anentaimtuinak waitú yujau ainawai, tujash atum atsumamunak atumin Apa nayaimpinmayaya nu shiig dekagtamui.
Nuaduí dekatkauk Apajuí pegkegnum inapa nunuwá umigkatajum. Nuniakjumek ashí nunú aina dushakam aan kuashat jukitnaitjume.
Atumek tikich tsawantin atinuk, wajuk pujustajaki tusajum emtikajum puyatjú pujuigpajum, imá makichik tsawan tsawamunmayag puyatjusjum anentaimtitajum, Apajuí atum utugchatnum jegataish yaimpaktin asagmatai.
“Tikichi pujutjig augmatú yujaigpajum, atumnash Apajuí aikasag tujaminum.
Tuja atum tikich aidau pegkegchaujish augmatú yujataik, Apajuí atumnash nunú aents tajum dutiksag tujamtatjume. Atum tikich itujagme dutiksag Apajuí atumnash dutijamattagme.
¿Wagka yatsum imanchau takaish, atum imá pegkegchau takayatkugmesh, auk pegkegchau takaawai tusagmesh augmatú yujagme?
¿Itugsamek ame imá pegkegchau takaayatkumesh, yatsum imanchau takau diigsamesh nunikaipa titagme? Nunú nuniakjumek amina jiimin tsetse muun egketukesh wainkam jiikí ajaptsuk, yatsumi jiin tsetse piipich egketu wainkam: Jasta jiigkitjame, tumaina numamtuk wajajume.
¡Aentsú tsanú aidauwah! Dekas dekatkauk ame imá pegkegchau takaam nunuwá idaisata, nunikam yatsum imanchau takaidaushkam, idaisata titajum.
“Tuja Apajuí chichame pegkegma nu ujamaitak antutan dakituinakuig, waitkatsuk idaisatajum, ditak yawá kajen aidau yutai pegkeg suwamaitak iiki esajatta tuwama numamtuk wajaidau asagmatai. Tuja makichik wají pegkeg akik aidauk kuchí batsamtainig ukubaitsugme, kuchi dajag emesjainum tusam. Numamtuk wajainawai aents pegkegchau aidauk chicham pegkeg antutan dakituinak.
“Apajuishkam segatajum, imatjamak amastatjume; egatash egaktajum, egakjumek, igkugtatjume; untsuktajum, imatjamak waitin ujatjamtatjume.
Ashí aents sumauk suwam auwai, egauk igkuinai ni egamujinak, waitinum wajas untsumushkam waiti ujatam auwai.
¿Atumesh uchijum yujumkan segapaig, kaya sumainkaitjum?
¿Dutikachkugmesh uchijum namakan segapaig, dapi sumainkaitjum?
Atum pegkegchau ainayatkugmesh, uchigmik pegkeg suu ainagme. Atumkesh nuniagminish, Apajuí nayaimpinum puja dusha ¿wagka atum pegkeg sumamunash amaschagti?
“ ‘Atum tikich aidau shiig awajtuktinme tusajum wakejin ainajum, nunisjumek tikichish shiig awajkatajum.’ Aatus Moisés chicham umiktinun agajua nuwish tawai, tuja aantsag Apajuí etsegtin aidau agaju aina nuwishkam tawai.
“Waiti menakua nuní wayatajum. Kuashat aents aidau jinta untsujin, waiti wegkajam megkaetanum ekagta nuní imá weenawai.
Tuja machikiuchi aents jinta tsejegkuch, waiti menaku pujut nagkanchaunum ekagta nuní waidauk.
“Atum aidautigmek kuitamamkatajum: ‘Apajuí chichame etsejin ainaji’ tusag, waitan jintinkagtuina nu tsanugmajainum. Ditak aents kasa ishamain ainayatak, aentsun shiig kumpamá ajuma duwi kasajama numamtuk wajainawai.
Nuaduí atumek aents aidauk wainmainaitjume ditá takatji diigsajum. Untukjak munchiinak nejetsame, aantsag uvashkam jagkinmayag juushtayame. Numamtuk aents pegkejak pegkegnak takaawai, tuja aents pegkegchaushkam pegkegchaunak takaawai.
Numamtuk ajakshakam pegkejan nejenuk nunisag pegkegnak nejegame. Tuja ajak pegkegchaun nejenchakam nunisag pegkegchaunak nejegame.
Nuniau asamtai ajak pegkejan nejena duka, pegkegchaunak nejemaitsui, aantsag pegkegchaun nejenchakam, pegkegnak nejemaitsui.
Ashí numi pegkegchau nejen aidauk tsupija apea ajaptayame.
Nuaduí atumek aents aidauk wainmainaitjume ditá takatji diigsajum.
“Ashí aents mina dekaskenum umigtuinachiatak: ‘Apujuh, Apujuh’, tujutuina duka Apajuí inamak achagtinai. Mina Apag nayaimpinum puja nunú wakegamun umiina nuuwai Apajuí inam agtinuk.
Tuja wi tsawan jegaakui nayaimpinmayan minitai, kuashat aents: ‘¡Apujuh, Apujuh! Iishkam kuashat takasuitji amina chichamjum etsegku, nuniaku ame daagmin wakan pegkegchau aidau aentsun egkemtuaush jiijá utsantujakuitji, tuja aents dutikmainchau aidaush kuashat takasuitji’, tujutiagtinai.
Tusag imatjutuinakuish wi chichagkun: ‘¡Tuwiyants ainajum! wainchauwaitjime. ¡Pegkegchau takau aidauwah, wetajum!’ titinaitjai.
“Aents mina chichamjun antugtukag, wi tabaun imatiksag umigtuidauk, aents jega jegamtan dekau nugkan initak tai kayanum dekanmitkak ajia jegamama numamtinai.
Nunú imatika jegamkamunak yumi yutug dujajakush, dase senchi umpuakush yumputsame, kayanum dekanmitkaka ajia shiig jegamkamu asamtai.
Untsu mina chichamjun antuinayatak umigtachuk, aents jega jegamtan dekachu kaamatkanum tauk ajigká jegama numamtuke.
Nunú nuninnum jegamkamunak yumi yutug dujajua piyujak, dase senchi umpuak yumpuag ajapama numamtinai.”
Juna aatus Jisus jintinkagtua ashimkamtai, aents aidauk puyatjusag antugkajui,
wagki aents chichame antugtai aidaun, chicham umiktinun jintinkagtin aidaunash nagkaesau nigka jintinkagtuau asamtai.
Nuna ashí jintinkagtua ashimak, ni jintintaiji aidaujai nainnumia akaiki wetai, kuashat aents saetus ashinaidau.
Nuniai aents jata lepra tutai achikam jaak pujau, Jisusan wainak nugká tikishmag pujus segaak: —Apuh, wakegakmek etsaentumainaitme, —tau.
Tama Jisuschakam uwejen antiak: —Wakegajai, yamaik tsagagta, —tiuwai. Tamawaik leprak megkaekauwai.
Nunikmatai Jisus chichajak: —Wetá, tujash makichik aentskesh ujakaipa, tutupit sacerdote pujamunum jegaata, nuniakum Apajuinu atin jukim, Moisés tibauwa dutiksamek ejegata, ditashkam waipakag dekaskeap tsagaje tujamtinme, —tiu.
Nuna tusa ukuak nui jiinki, Jisus Capernaum jegattaman capitán tajuntun:
—Apujuh, mina inakeg senchi jamae chichigká, nantamaichame, ashí iyashí aidaun najaimak senchi waitmae, nuniak pegajinig tepeme, —tiuwai.
Tama Jisuschakam: —Ayú, wi tajuan etsagagtajai, —tiuwai.
Tusa tutai capitán chichaak: —Apuh, wika amea ibaunak, mina jegajuig wayaata tumain dekapeatsjai, nuigtushkam judiuchu asan. Nuniau asamtai ayatak juajuig pujusmekesh inakjuk tsagagti tujutta, tusa ame tamak tsagagtatui.
Tuja wi apu umigbau ajutui, aantsag suntag mina umigtuidau ajutuinawai, nunú aidaun wi: ‘Jiinjajum shiyaktajum’, tamak jiinag shimumainai, tuja: ‘Waketjatajum’, tamashkam waketug kaunmainai, nunisag mina inakeg aidaushkam: ‘Ju dutikata’, tamak betek umigtuinawai. Aantsag ame juwi pujusmek: ‘Tsagagti’, tamak tsagagtatuapita tajai, —tau.
Nuna aatus tutai Jisus anentai jegagchau, nunik nui aents minidaun: —Dekas tajime, Israel aina juwiyagkesh imatikas minai kajinas anentaimunak wainchaujai.
Nunin asamtai tajime: Ashí nugkanmaya aents aidau kaunkag, Apajuí inamtaijin Abraham, Isaac, Jacob aina nujai pekaamsag yuwawagtin ainawai.
Nuniai Israel aidau Apajuí inamtain waimain ainayatak, minai kajinas anentaimainachu asag, Apajuí inamtainig wayashtin ainawai, ayatak waitut ajumaish nagkankashtin suwea nui utsagkam Apajuiyai kanakag batsamas senchi waituinak nain takegtuinak buutú batsamiagtinai, —tau.
Nuna tusa Jisus capitanin chichajak: —Jeemin wakitkita, ame dekas etsaentujattawapi tiu asamin ame inakjumshakam tsagaje, —tiuwai.
Nuna tusa ukuak Jisus Pedro jeen weuwai, nui jegakmá Pedro tsatsají senchi tsuweak pegajin tepettaman wainkau.
Nunik Jisus uwegnum antigkui, dutikam tsuweamunak bichatug pegkeg wajas nantakí yujumkan inajuk, Jisusan ashí ni ijunja yujainamujijai ayugkauwai.
Nunú tsawantaik kintamai, kashi ikautkaju kuashat aents wakan pegkegchau egkemtuamu aidaun. Imatika ikautkam Jisuschakam ayatak chichamenig wakan pegkegchau aidaunak jiijá ishiakui. Tuja jau aidaunashkam ashí etsagakui.
Nuna Jisus dutikauwa duka yaunchuk Apajuin etsegtin Isaías juna agajua nunú uminkauwai: “Ni emegkaktinai ashí ii najaimatai aidaunak, dutikak ashí jau aidaunashkam etsagagtinai”, tawai.
Jisus kuashat aents tuwajuinam wainak, ni jintintaiji aidaun: —Umintsatajum amain wegagmi, —tiuwai.
Tusá tiajam eke uminainai, chicham umiktinun jintinkagtin jegaantun Jisusan: —Jintinkagtinuh, wisha ame tuwig wekaetam nuniakminish tuke aminak nemagkiní wajatin atajai tusan wakegajai, —tau.
Tutai Jisus chichajak: —Kujancham aidauk kanutaijig ajuinawai, aantsag pishak aidaushkam pasugkeg ajuinawai, tujash wi Apajuí Uchijiyaitkun Aentsmaga Akiinaunuk jeenchau, tepesá ayamainkesh atsugtaig wainkan wekaejai, —tiu.
Nuna tutai makichik niina jintintaiji aina nuwiya: —Apuh, dekatkauk mina jegajuí wenu, apag jakamtai ukusan ukuakun nemagkatjame, —tau.
Tutai Jisus chichajak: —Amek nemagtukta, idaisata aents wakanin jakaujai betekak batsata nu, apa jakamtaish ukustin atinme, —tiuwai.
Nuna tusa ukuak Jisus ni jintintaiji aidaujai botenum chimpimjajui kuchá amain katigkagtatus.
Nunik weenai Jisusak kanag egkemsau. Nunika ai nagkamnauwai dase dasentut, nunik dasentai botenum yumik senchi yajanu. Imaniak ishamain wajatai,
niina jintintaiji aidau jegantag ishintainak: —¡Apuh, uwemtikagtugta jakektatji! —tuidau.
Tama: —¿Wagka imanikjumesh ishamagme, aents imanis Apajuiyai kajinas anentaimchau aidauwah? Tusa nantakí dase imanik dasentatman imijiaku, dutikam kuchashkam miyasuch yaunchuk aajakbauk nunisag we patamsauwai.
Nunikmatai nui aents chimpijaidauk puyatjukag ditak pempeentunikiag: —¿Jusha wají aents asamtaiya dasesh, kuchash ni chichamenash antujuinawa? —tudayinau.
Nunik dase megkaekamtai we weenakua, kuchá amain Gadaranmaya batsamtai nugkeen anumkajui. Nunik jinkamá jimag aents ukumatainum pujuidau ditan wainak adijkagtatus minituidaun wainkajui. Duka aentsuk wakan pegkegchau chimpimtugbau asag senchigtin kajen aidau. Iman asamtai makichik aentskesh nunú jintanmag wechatai aajakuí.
Nuniau asag Jisus anumak minittaman wainak, senchi untsumkag: —¡Jisusah, Apajuí Uchijiyah! ¿tsawan jegatsaigkik suwimak sukagtustasam juwish minam? —tuidau.
Nunikag kuchishkam ikaa yuwak batsatu asamtai:
—Ju aentsnumia jiijatkumek idaikagtusta au kuchi ijunaina awi utsanawagmi, —tusag segaidau.
Tusá tama Jisuschakam: —Ayú wetajum, —tiuwai. Tima wakan pegkegchau aidauk aentsnak ukuinak kuchinum utsanawajui. Dutikam kuchishkam pisajag betsag tajaekaunum utsankamá kuchanum iyagkag jinawajui.
Nunikagmatai kuchí kuitamin aidaushkam pisajag yaakat jegawajui. Nunikag: “Kuchi nuní jiname, tuja aents wakan pegkegchau egkemtuamu aidaushkam nunikagmae”, tusag etsejuidau.
Nunú kuchi jinae tusa etsegbaun antukag, ashí yaaktanmaya aidauk Jisusan wainkagtatus wejiajui. Nunik jegajiag: Wait aneasam ju ii nugkega juwig pujutsuk yajá weta, tiajui.
Nunik katig pujai, aents wekaechau ayatak tepenun pegaknum pataidiag ejetiaju. Dutika itantagmatai Jisus niiní kajinas anentaimaidaun wainu asa, wekaechaun chichajak: —Uchijuh, amina tudaujum aidauk tsagkugnaje, —tau.
Nuna tutai chicham umiktinun jintinkagtin aidauk ditak tudayinak: “Juka Apajuin pegkegchaun chichajak tu wekaewai” tuidau.
Tu anentaimaidaun Jisus dekau asa: —¿Wagka pegkegchaush anentaimjume?
¿Tuwaita imá yupichuch tumainush, tudaujum aidauk tsagkugnaje taja dukaih, atsa nantakim wetá tumainaitag dukaih?
Tujash wi Apajuí Uchijiyaitkun Aentsmaga Akiinau asan, ju nugka juwish tudau aidaunash tsagkugkagtumainaitag nu dekaatajum, —tusa wekaechaun chichajak: —Nantakim ainká tepetaijum jukim jeemin wakitkita, —tiuwai.
Tama nantakug jeen wakitkiuwai.
Nu jau tsagagmatai tikich aidaushkam wainkag puyatjukajui. Nunikag Apajuin emematuidau: —Dekas nigka senchigtinapita, iman asampap jujú aentsnash niina senchijinig etsagaje, —tuidau asag.
Nuna dutika Jisus wekamá Mateon wainkauwai, kuichik apunu atinun akikmagtai yajumak ekeemtatman, nunik: —Mateo, wegajai mina jintintaig aminum. Tama niishkam: —Ayú, —tusa wajakug Jisusjai weuwai.
Nunik nunú tsawantaik, Jisus niina jintintaiji aidaujai Mateo jeen jegaawag mesanum jegantag pekamsagmatai, tikich apú kuichkiji atinun yajumin kuashat kaunawajushkam ditajai pekamsajui.
Nunik yujumkan yuwagtai, fariseo aidau Jisusa jintintaiji aidaun chichajuinak: —¿Wagka atumi jintinjamnush apú kuichkiji atinun yajumin nuigtú aents pegkegchau aina ibaujaish ijuntujash yuwawa? —tuidau.
Nu tabaun Jisus antuk ayaak: —Aents jamamtuchu aidauk ampijatnunak atsumtsame, aents jau aidau ampijatnunak atsumame.
Dekas imá pegkeg wetajum, nunikjum Apajuí chichamega nui: ‘Aents wait anentin atajum tusan wakegajai, anentag kuntin itaajum tsagkugnagtasa maa apeajum nunak dakitajai’, tawa dusha wajina takua tawa nu shiig aujsa dekaatajum. Wika aents tudaugtuchu aidaunak minitchauwaitjai, wika aents tudaugtin aidau tudaujin idayinak mina nemagtuktinme tusan tauwaitjai.
Nuna aatus Jisus tutai, Juagká jintintaiji aidau jegantaju Jisusan, nunik iniidau: —¿Wagka jutiik, fariseo aidaujaig kuashtá yujumak ijagmau agmag nuniajinish, amina jintintaijum aidaush ijagmainatsua? —tuidau.
Tama Jisus ayaak: —¿Nuwena nunú aents ipaamu aidaush wake besemag pekaamainkaih nu, nuwenu ditajai pujaigkish? Anmamtuk mina jintintaig aidaush wi ditajai pujaigkik, yujumkanak ijagmamain ainatsui. Tujash tsawan jegattawai nuwena nunú juwam atata nu, nunikmatai ipaamu aidaush wake besemag dekapenak yujumkanak ijagmakagtatui, —tiuwai.
Tusa junashkam tiuwai: “Makichik aentskesh jaanch yamagman tsupikag jaanch mamujunmag adujtuchu ainawai, yamajam asa jaanch mamujun nuní nagkaemas ichiimain asamtai.
Antsag vino yajatai duwap apagbau ajutnumag uva yumiji yamá ijugbaunak yajachu ainawai, dutikamak vino kajiak pushutak ipatmain asamtai, nunik vinok ukagag, duwapshakam ichiinak ajapnamainai. Tujash duwap yamagmanmag nunimaitsui, vino yamajam asa pushututaish ayatak egkenag wetai nunisag pegkejak amainai.”
Aatus Jisus chichagkagtak pujai, tajiuwai makichik judío aidau apuji, nunik Jisusan tikishmatug chichajak: —Mina nawantug yamá jakaun ukukjai, tujash apuh ame minim uwegmin antinjukta, dutikamak nawanjuk aneantatui, —tau.
Tama Jisuschakam ni jintintaiji aidaujai wegajui.
Nunik wegamunum nuwa doce mijadai numpan senchi puwak jaa pujú, Jisusan wainak ukunum juwatki adijkauwai. Nunik Jisus jaanch pataká nugkuagbaujin antigkui,
nigka: “Jisusa jaanchjinakesh, antignuk dekas pegkejap wetatja”, tu anentaimu asa.
Dutika antigkam Jisuschakam ayampá diikmá nuwan wainkau, nunik: —Nawantah, ame kajintsá anentaimam duwi tsagaju asam shiig aneasta, —tiuwai. Tima nunú tsawanta nuaduik nuwashkam tsagag pegkeg wajasuí.
Nuna dutika ukukí jegauwai apú nawanji jajukbauwa nuna jeen. Nunikmá wainkau nunú nuwauch jakaun ukusagtatus ditá nunitaiji asamtai, pigkuí aidaun umpuinak pampantú batsataidaun.
Nuniagtatman Jisus chichajak: —Atumek jinjatajum, nuwauchik jakache ayatak kanaje, —tiu. Tutai dushikidau.
Tusa aentsun ishiak idayak wayaa, nuwauchin uwegnum achiká inantam, nuwauchishkam nantakiuwai.
Nu Jisus dutikamun ashí yaaktanum etsejug dapampajajui.
Nuna dutika Jisus jiinki wetatman, jimag aents wainmachu pataetukag, senchi untsumkag: —¡David wegantu uchijiyah, jutiish wait anenkagtugta! —wajaidau.
Nunikag Jisus jegá wayamtai, wainmachu aidaushkam utsantuawaju. Nunikagmatai Jisus ditan iniak: —¿Atumesh minash niimtijumainapi tujutjumek? —tau. Tama ditashkam: —Ehé Apujuh, —tuidau.
Tiagtai Jisus ditá jiin antintak: —Atum kajintsá anentaimjum nunisag uminkati, —tiuwai.
Tamawaik niimiajui. Nunikmatai Jisus ditan chichajak: —Makichik aentskesh ujakaigpa, —tiu.
Tibau ainayatak jiinjag weenak, ashí aents nuwiya aidaunak ujá ujakua wegajui.
Nunú wainmachu etsagagbau jinki weenaig, aents wakan pegkegchau egkemtuamu asa chichachun, Jisusan itajuawajui.
Dutikawagmatai wakan pegkegchaun jigkiuwai, dutikam aents chichachushkam shiig chichakuí. Nunikmatai aents aidauk senchi puyatjukag: —¡Israel aents aidautik makichkish aika etsagamuk wainchataiyai! —tuidau.
Tujash fariseo aidauk: —Juka wakan pegkegchau aidau apujiya nuna senchijin wakan pegkegchaunak jiyaawai, —tuidau.
Nui juwaki Jisus yaakat aidaunum, nuigtú yaakat yaijuch aidaunmashkam, makí makichik jega ijuntai jegamkamunum, yamajam chichaman Apajuí nuní inapawai tusa jintí jintinkagtakua wegau. Nuniak etsagau ashí jatai jau aidaun, najaibau aidaunashkam.
Imatika Jisus etsagautai, tikich aents aidaushkam kuashat minituidau minash etsaentugti tusag. Aents aidau imaniagtai Jisus wait anenmain diyau, uwig kuitamain atsugbau wajukmaina numamtuk wajaidau asagmatai.
Nuniak Jisus ni jintintaiji aidaun: —Dekas tajime: Shiig kuashat aents aidau Apajuí minaish inamjati tusa atsumainawai, tujash ujumchikiuchi yamajam chichama juna etsejuidauk,
nuaduí Apajuí segatajum tikich ni chichame etsegmain aidaun ishiakti tusajum, —tiuwai.
Jisus niina jintintaiji doce aina nuna untsuká ijumag, aents wakan pegkegchau egkemtuamu aidau, jau aidau, najaibau aidaushkam etsagagtajum tusa senchimtika ishiakui.
Jisus ni chichame etsegtugkatajum tusa ishiaktinji doce aajakajuk ju ainawai: Simón tikich daaji Pedro, Andrés Simogka yachi, tikich Jacobo, yachi Juagjai mai Zebedeo uchijig;
Felipe, Bartolomé, Tomás, Mateo apú kuichkiji atinun ijumjujakua nu, Jacobo Alfeo uchijí, Lebeo Tadeo tuuta awagmatai,
Simón niina nugken agkanmitkatatus kuashat aents aidaujai chichajakua nu, Judas Iscariote Jisusan sujukua nunú.
Jisus niina jintintaiji doce aina nuna ishimak tiuwai: “Judiuchu aidau batsatbaunmag wepajum, Samarianmaya aents aidau yaaktajinish wayawaigpajum.
Nunitsuk dekas Israel aents aidau uwig megkaejauwa numamtin aidau batsata nui wetajum.
Nunikjum chichagkagtuktajum, Apajuí ju nugkanum inamjatnuk ashí jegae tusajum.
Nuniakjum etsagagtajum aents leprayai jau aidau, tikich jatai jaidaushkam aikasjumek etsagakjum, jakau aidaushkam inantajum, dutikakjum wakan pegkegchau egkemtuamush jiijajum etsagaitajum. Nunú dutikakjumesh atumek akigkatajum tiigpajum; atumnak wi mina senchijun amajime, dutikamu asajum wainkajum etsagaitajum.
“Wegakjumesh kuichkikesh, orokesh, cobrekesh,
wají egkesá jutaigkesh, ushujutaigkesh, sapatkesh, nugkutaish yachiagmek jukigpajum. Wagki aents taká duka yuwatnujig suwam auwai.
“Tuja yaaktanum jegaakjumesh nuniachkugmesh aents yaaktan ukukí batsatbaunum jegakjumshakam, egaktajum yaita aents kajintsá diimainush, nunikjum nuwig pujusjum wegakjum ukuktajum.
Tuja jegá wayakjumesh shiig augmamsajum wayatajum.
Nuniakjum: Apajuí atumnash yaimpakti titajum. Tajumin dita shiig aneas jujabiagtaik, Apajuí ditanash yaigtatui. Tuja dita atumin dakitjabiagtaik, Apajuishkam ditanak yaigchagtatui.
“Untsu atumin makichik aentskesh jeen awaintamtan dakitjamainak, chicham etsegbau antutnash dakituinakuig, nunú jegak ukuakjum, nuniachkugmesh yaakat jiinkugmekesh daweminia tsetse pegatjam akaketkam ukuktajum.
Dekas tajime: Suwimak sukagtamu tsawan jegatna duwik, nunú yaaktanmaya aents nunina nunak, Apajuí duwik yaakat Sodomanmaya Gomorranmaya aidaun suwimkan susauwa nuní nagkaemas suwimkan jukiagtinai.
“Wi atumnak uwig ikamyawa batsatbaunum ishimaina numamtuk aents pegkegchau batsatbaunum ishimjime. Nuaduí atumek shiig kuitamamkajum shiig anentaimsajum yujastajum. Nuniau asajum tikichish pegkegchau awajkaigpajum.
Nuniakjum nu aents aina nujaig kuitamamkatajum, atumnak achigmakag jega ijuntainum apu chichaman dekaawagtatus ijunjamunum ejetamawagtinai. Dutijamawagmatai jega ditá ijuntaiji aidaunum awaintamawag suwimjamawagtinai.
Dutijamainak tikich apu aidaunmash ejetamawag nui jujamkiag, dekas apu nugkanum inamin aidaunmash ejetamawagtinai mina nemagtuidau asagmin. Dutijamawagmatai ditá emtin mina pachittsajum chichaakjum, judiuchu aidau emtinish etsegtugkatin ainagme.
Tuja atumin ejetamawagmataish, wajuk chichaktajaki tusagmek uyumaktin aigpajum. Nuna tujamainakui chichaktinnak Apajuí tujamtinai.
Duka atumek Wakaní Pegkeji ichachtabauwa nu chichaktatjume.
“Nunú nuniamunum ditá yachiuchijinash maatnume tusag sujiagtinai, aantsag uchigtin aidaushkam uchijinak sujiagtinai, nunisag uchi aidaush apajin maatnume tusag inamiagtinai.
Atum mina nemagtin aidautigminak ashí aents aidau kajegtabiagtinai, tujash ni mina nemagtukbautak pujusá nagkanbaunum jegaa nu uwemjatnai.
Tuja makichik yaaktanum pujagmin aintamainakuish, tikich yaaktanum tupikaktajum. Dekas tajime: Israelnumia yaakat aina nui mina chichameg pachisjum ashí etsegtsugminig, wi Aentsmagan Akiinauwaitag nunak taatnaitjai.
“Jintinbauwa duka jintinkagtinun nagkaesauk amaitsui, tuja inakak apujin nagkaesauchui.
Jintinbauwa duka jintinkagtina nuninuk amainai. Aantsag inaka dushakam apujijai betek amainai. Mina Beelzebú senchijin takaawai tusag augmatjuina nunisag, atumnaku pegké tujamtin ainawai.
“Nuna tujamainakuish, makichik aentskesh ishamkatin aigpajum, wagki ashí uukbau aidaush wantinkagtinai, aantsag ashí dekaachbau aidaushkam dekaamu agtinai.
Nuaduí atumek tikichish antachbaunum wi imá atumnak jintinbau antukujum nunú, ashí aents antuinamunum etsejatajum dekaatnume.
Mantamainakuish ishamkaigpajum, wakanminak maumainchau ainawai. Dekas Apajuí ishamkatajum, iyashmijaí, wakanmijaí suwimkan sujamak jii ajumaish kajinchaunum egkepamaina nunú.
“¿Atumek makichik kuichik iman akikchaush juwakjum jimag pishak sujuchuk agmaujum? Nunú aina duka, Apajuí jakati tachamak makichkish jamaitsui.
Apajuik atumi intashim wajupa awa nunash shiig dekawai,
nunin asamtai atumek ishamkaigpajum. Atumek pishak aina nuna nagkaesau ainagme.
“Nuniau asamtai atum tikich ujaakjum: Wika Kristu nemagnaitjai, tiu aidautigminak, wishakam dutiksanuk mina Apag nayaimpinum puja nunashkam: Ditak mina nemagtin ainawai titinaitjai.
Atum mina nemagtin ainayatkujum tikich aidau emtin: Wika Kristunak nemagchauwaitjai, tujutiu aidautigminak, wishakam aikasnuk mina Apag nayaimpinum puja nunashkam: Ditak minak nemagtuchu ainawai, titinaitjime.
“Atumek minak: Shiig agkan anentaimas batsamsatnume tusas ju nugka juwig tauwaitai, tusagmek anentaimjuttsaigpajum. Wika atum shiig agkan anentaimas batsamsatnume tusanuk taachuitjai, wika atum mina nemagtuidau asagmin, tikich mina dakitjuidau utugchatan aputugmasag kajegtamá batsamtin asamtai tauwaitjai.
Aatus nuniamunum uchi apajin pempeentuki kajegtinai, nuwashkam ni dukujin kajegtinai, nuwa nemakushkam tsatsajin shiwagmatnai.
Aatus shiwagmagamu asamtai atumi pataim aidaujaig pempeentunikjum shiwagmagatnaitjume.
“Aantsag mina anenmaina nuní nagkaemas apajin, nuniachkush dukujin imá senchi aneauk, midau amain ainatsui, nunisag mina anenmaina nuní nagkaemas uchijin, nuniachkush nawanjin imá senchi aneaushkam midauk amaitsui.
Mina nemagtuk waittan dakitaushkam midau amain ainatsui.
Tuja ju nugka juwi pujutan imá senchi wakegauk, megkaekatin ainawai, untsu mina nemagtau asa pujutjin uyumatsuk jauk, uwemjatin ainawai.
“Atumin jujamaina duka mina jujuinawai, tuja mina jujuina dushakam mina awetiuwa nuna juwinawai.
Apajuí etsegtin minaun niina jeen juwaushkam, nu Apajuí etsegtin wají shiig pegkejan jukitna dutiksag niishkam jukitnai. Aantsag aents pegkejan takau minaun juwaushkam, nu aents pegkeg juwamunak wají shiig pegkejan jukitnai.
Makichik aentskesh mina nemagtin imanchauch aina juna, yumin shikisá suwauk, dekaskenum niishkam wají shiig pegkeg suwam atinai.”
Jisus ni jintintaiji doce aina nuna ashí jintintua inagnak, nuwiya jiinki yaakat ayamunum chichagkagtuktatus weuwai.
Nuwi Jisus chichagkagtak wekaebaun Juagshakam aents achiká egketainum egkemas antuku. Nunik ni jintintaiji aidaun jimajan awemauwai,
Jisusan: —¿Amekaitam Apajuí uwemtikagtinun awematnaitjai tibauwa nunú? ¿Amechuitkuminig tikichnak dakastatag? tusajum iniastajum, —tusa.
Nunú tusá iniam Jisus ditan ayaak: “Wetajum, nunikjum atum ashí wainkamu, antukbauwa nu Juan ujaktajum:
Wainmachush wainmainawai, shutushkam wekagainawai, lepragtin aidaush tsagainawai, empekush antuinawai, jakaush nantainawai, tuja ujunauch aidaunash yamajam chichaman jintinmae tusajum.
Nuaduí wi takaamujua nuna wainainak dekaskeapi tujutuidauk, shiig aneasagtinai timae tusam ujaktá”, tiu.
Nunik waketjamtai, Juagkan pachis aents nui batsatun iniak: “¿Wají wainkatasagmea uwegshunmash wegabiugme? ¿Tagkanan dase umpuau wainkatasagmek wegabiujum?
Nuniachkugmesh ¿Wají wainkatasagmea wegabiugme? ¿Aents shiig iwajamun nugkujá pujau wainkatasagmek wegabiujum? Atumek dekagme nugkutai iman iwajamun nugkujá iwagmamaidauk apú jeen pujuinawai.
Tujash ¿wají wainkatasagmea wegabiugme? ¿Apajuí etsegtinuk wainkatasajum wegabiujum? Dekas tajime: Duka Apajuí etsegtin aajakajua nuna nagkaesauwai.
Apajuí etsegtin niina pachis agajua duka: ‘Wi mina chichamjun etsegnun amina emtimin awemajai, ni jintanak umigtamkattawai’, tawai.
“Dekas tajime: Ju nugka juwi akiinaidauk Juan Yamijatna nuna nagkaesauk atsawai, tujash Apajuí inamtainig aents dekas imanchauchia nuuwai Juagkan nagkaesauk.
“Juan Yamijatin Apajuí inamjatnun pachis jintinkagtutai kajejujakú aina nunisag, yamaishkam chichamnak shiig dakituinawai. Nunidau asag tikich aidau Apajuí inamtaijin wayawainum tusag dakituinawai.
Ashí Apajuí etsegtin agajaju aina nunú chicham umiktin aina dushakam Juan tauwa imanuiya atin etsegkamui.
Niiyai Elías taatnui tibau aajakua duka, nunin asamtai atumek antugkatajum.
Dita antutaiji ajamuk antuktinme”, tiuwai.
Atumek uchi aidau kuashat aents ayamunum pekaamsag wasugkamainak: ‘Wi nantsematnume tusan flauta tutaya nuna umpuakuish nantsemashmaugme, wake besemjan kantamtai buuttinme tamash buutchamugme’ tusa pempeentuniki untsuniyajama numamtuk wajagme.
Juan Yamijatna nunú yutai aidaunash yuwachu, vinunash umachu asamtai chichagkujum: Wakan pegkegchau egkemtuamu asa aniawai, tajume.
Tuja wi Apajuí Uchijiyaitkun Aentsmagan Akiinaun yutainash yuwakun, umutain umakuish: Ju aentsua juka ayatak wekagas yu wekaewai, umutnash umú wekaewai, nuniau asa apú kuichkiji atinun yajumin, nuigtú tudaugtin aina nuna kumpajiyai, tujutjume. Tujash Apajuí umijuidau wajuk pujuinawa nuna wainainak, Apajuí yachajiya nunak dekamain ainawai.”
Nuna ti idayak, nunú yaaktanum kuashat iwainataish dekaskeapi tusag tudaujin idayinak Apajuin nemagkachaju asagmatai, najamnun chichajak:
“¡Corazignumia aidaunak, aikasnuk Betsaidanmayanash wait anentuinajai!, ditak mina chichamjun dekaskeapi tujutchaju asagmatai. Yaakat Sidognum, Tironmash aents batsataina duka, wi atumin wainchatain iwaintajim imatika ditash iwaintam wainkujag, dita wake besemag pujaku iwainmamtain jaanchin nugkujag, buukenish yukuun batsakag, ditá tudaujin wake besemag batsatbaunash, Apajuin iwaintumain aajakajui.
Nuaduí Apajuí suwimak sukagtamu tsawan jegatna duwik, yaakat Tironmaya aents aidau, Sidognumia aidaujai suwimkan jukiagtin aina nuní nagkaemasjum atumek suwimkak jukiagtin ainagme.
Yaakat Capernaum batsamin aidauwah, atum anentaimsagmek: Jutiik jainakuish nayaimpinum juwam agtinaitji, tajume. Tujash dutikamak agchatnaitjume, atumek tikich aents pegkegchau aidau jinawaju waitú batsata nui batsamsatnaitjume. Yaakat Sodomanum batsamajakajua dusha, atum wainchatai iwaintajim imatika iwainamun wainainakug, tudau takatan idaisag yamaya juwish batsaamain ainawai.
Tujash atumek Apajuí aents suwimak suwamu jegatna nunú tsawantinig, Sodomanmaya aents aidau nagkaesajum suwimkak jukiagtinaitjume”, tiuwai.
Nuna tusa idayak Jisus ni Apají Apajuin emematak: “Apawah, amek ashí nayaimpinum batsamin aidaun, nugkaya aidaunashkam Apuji asamin emematjame. Iman asam aents yacha aidauk iwaintutsuk, aents imanchauch aidau etegjamujum tikima uchi itugmaina imatiksam iwaintukum nuaduí.
Dekaske Apawah, amek aajam wakegame.”
Nuna ti idayak ni jintintaiji aidaun pempeentuki: “Mina Apag ashí nugkanmayag ame diistá tusa idaitugsauwai, nunin aig wi Apajuí Uchijiyaitag nunak makichkish dekajuinatsui, imá mina Apajuk shiig dekajui, aikasag mina Apagnash wainainatsui imá wiki shiig wainjai, tuja wi iwaintamu aidau Apagnak wainmain ainawai.
Atum tudaujum idaisatasajum kakanmamkujum, takaaku pimpitia imanikjum pimpikjum pujautigmek minai minitajum, wi ayamtijatjime.
Atum wi jintinjim jujú unuimagjum imatiksagmek umiakjumek, dekattagme wi kakagchau, utugchatnash emamkesan depetnaitag nunú, nuniakum wakanmish ayamtiksattagme.
Tuja wi atum chicham umiktinun amajim juka, utugchatak atsawai yupichuch umimainaitjume.”
Tsawan ayamtai tsawaju ai, Jisus jintintaijin saasá aja trigo ajakbaunum utujá wegau, jinta nunú nagkaemaku asamtai. Nuniamunum Jisusa jintintaiji aidau yapajuinak trigon kupik jukiag nejen yuwi yuwinakua ashinaidau.
Nuniagtatman fariseo aidau wainkag: —¿Wagka amina jintintaijum aidaush tsawan ayamtai tsawagmataig takantsashti tibauwa nunin aish aikainawa? —tuidau.
Tusa tiagtai Jisus ayaak: —¿Atumek agagbauk ausachuk ainajum, David tsawan ayamtai tsawaju aig niijai yujaamujai yapajuinak,
jega Apajuí ememattainum wayaa, pag imá sacerdotek yuwati tibau aajakua nuna juki yuwak, aents niijai yujaunash ayugkauwa duka?
¿Nuigtush atumek ausachuk ainajum Moisés agagbauwa nuanuí: Sacerdote jega Apajuí ememattainum takau aidauk, tsawan ayamtai tsawaju aigkish ayamainatsui; tujash duka pegkegchauk wegatsui tawa duka?
Nuniau asamtai tajime, juajuí pujawai makichik aents atum umigmain jega Apajuí ememattaya nuna nagkaesau.
Apajuí duwik tibau agagbauwa nuanuí tawai: ‘Apajuí tsagkugtugti tusajum kuntin maajum apeajum nunak dakitajai, dekas tikich aidaunash wait anenjatnume tusan wakegajai’ tawa nunú shiig dekakjumek, tikich aidaush pegkegchaun takaachukek wainkagmek augmatmaitsugme.
Wi Apajuí Uchijiyaitkun Aentsmagan Akiinau asan, tsawan ayamtai tsawagmataish wajukmainaita nunak wikitjai tumainnuk, —tiuwai.
Jisus nuna tusa ukukmatai nui juwakiag fariseo aidaujai ijunjag jega ditá ijuntaijin wayawaju.
Nunú jeganum pujau aents uwejen chuwijú. Nuniau asamtai fariseo aidaushkam Jisusan kajejuidau asag, wajintig timatai etsegtuka bakumí tusag: —¿Tsawan ayamtai tsawaja aish jaush etsagaumainkaih? —tusa iniasaju.
Tutai Jisus: —¿Atum aidautigmesh tsawan ayamtai tsawaja aig, uwigjum waanum egkemá jinkitakamá waitú pujakuish itugmainaitjupa, wejum jimainchaukaitjum?
Tujash aentsui dekas uwijá nagkaesauk, nuaduí tsawan ayamtai tsawaju aigkishkam pegkeg aina duka dutikmainai, —tiu.
Tusa aents uwejé chuwijun: —Uwejum dakuekta, —tiuwai. Tamawaik uwejen dakuek, tikich kuntujijai betek pegkeg wajasuí.
Jisus nuna dutikamtai fariseo aidau agaa jinjag, Jisusan maatasag chichaman umiidau.
Tusa chichainamun Jisus dekaa ijunjamunum pujau jinki wetai, kuashat aents aidau saetukajui, imatikam Jisuschakam jau aidaun etsagau.
Dutikakush tikich aidauk nunú etsaentugmae tusagmek ujakaigpa, tau.
Junak tiuwai yaunchuk Apajuin etsegtin Isaías agagbauwa nuna umiau asa. Nunú Apajuí tibauk tawai:
“Jujuwai dekas mina chichamjun etsegtugkatnun mina aneetaijun wi etegkauwaitag duka, nuniau asamtai niiní shiig anentaibau ajutui. Niina susatnaitjai mina wakanjun, dutikam ni etsegkatnai chicham pegkeja nuna ashí aents aidaunum.
Nigka wainak chicham aidaunak jiyanituk wekaechatnai, jintá wajantagkesh antugtuktajum tusag chichagkagtuk wekaechatnai.
Niig aents tudaugtinnash tsagkugtsukek idaisashtinai, ayatak tsagkujug pegkemtiktinai, aikasag aents niina imatikas anentaimtuinachunash nigki dekaskeapi tumamtiktinai. Aatus ashí pegkegchau aidaunak ni pegkejan takaak depetkatnai, ashí aents aidaun Apuji atinai.
Aents judiuchu aidaushkam nuna wainainak dekas niimpap iinash uwemtijamjattawa tiagtinai.”
Wajumak aents aidau aents wakan pegkegchau egkemtugbau, wainmachu, chichatnash chichachun Jisusan itajuawajui, dutikawagmatai niishkam etsagajui. Dutika etsagajam wainmachushkam wainmaku, nuniak chichatnash chichau.
Nuna etsagagmatai aents aidau wainkag puyatkaju, nunikag: “¿Juchaukaih Apajuí makichik Apu Uwemtikagtinun David wegantun awematnaitjai tibauwa nu?” tuidau.
Tiagtai fariseo aidau antukag: “Ju aentsuk wakan pegkegchau aidau apuji Beelzebú daagtina nuna senchijin wakan pegkegchau aidaunak jiyaawai”, tuidau.
Nunú aatsa anentaibaujin Jisus dekau asa: “Makichik nugkanmag batsatiatak pempeentuniki maaní batsatkujag megkaemain ainawai. Tuja makichik yaaktanum batsatu pempentunisag maaní batsatkushkam megkaemain ainawai. Aantsag makichik jeganum ijunag batsatiatak pempeentuniki maaní batsatkush ditak megkaemain ainawai.
Nunisagke iwanchakam, ni senchijin mina sujus aents wakan pegkegchau egkemtuamu aidaun jiijati tujutkug, nigki ditanbaujaig shiwagmaemainai, nuniak niina senchijinash megkaemain ainawai.
Atumek minak: Beelzebú senchijin wakan pegkegchau aentsun egkemtuaunak jiyaawai, tujutjume. Mina iwanch ni senchijin sujaish atumi jintintaijum aidaunash, ¿ya senchinash suwawa wakan pegkegchau aidaun jiiktinme tusash? Ditak Apajuí senchijin jiyaawai tujutkugmek, atum wainka dewakjum tu yujagme.
Wishakam Wakaní Pegkejijai wakan pegkegchau aidau aentsun egkemtuaun jiyaag nunak, yamaik atumiin Apajuí inamu asamtai jutikajai.
“Aents senchigtina nuna jeen wayaa wajiijin yajutkata takug, nuna aentsun jigkajá nuaduí yajutmainai ashí wajiijinak.
“Aents wi takaag nujai shiig aneas juwainachuk mina shiwagmatuinawai, nunisag aents Apajuí chichamen etsegbaunash yainchagtaik kuashat aents uweemainun megkagainawai.
“Dekas tajime: Apajuik ashí aentsun tudaujinak tsagkugmainai, niina pachis pegkegchau chichagkau aidaunashkam, tujash Wakaní Pegkejiya nuna pachis pegkegchau chichagkau aidauk tsagkugnagchagtinai.
Makichik aentskesh wi Apajuí Uchijiyaitkun Aentsmagan Akiinauwaitag junakesh pegkegchau chichagtuku ainakjash tsagkugnamain ainawai. Tujash Wakaní Pegkejin pegkegchau chichagkau aidauk, yamaya juwish ajumaish tuke tsagkujam achagtinai.
“Ajak pegkejak nejeakush pegkegnak nejeawai, tuja ajak pegkegchauwa dushakam pegkegchaunak nejeawai. Nuaduí numi aidauk ni nejenig dekanui.
¡Iwanchi uchijí aidauwah! ¿Itugsagmea pegkejash chichamainaitjume ibau pegkegchau aidautigmesh? Aentsuk ni wajukuna anentaimua, nunak chichaak iwainawai.
Aents pegkejak pegkegnumag anentaimu asa, chichaakush pegkegnak chichauwai. Nunisag aents pegkegchau anentaimushkam pegkegchaunak chichawai.
Nunin asamtai Apajuí suwimak sukagtamu tsawan jegataik, makí makichkiti ii pegkegchau chichakbaujinak imatiksag iwaintugmaktinai.
Pegkeg chichajakutinak suwimkanak amaschatnai, untsu aents pegkegchau chichajakú aidaun suwimkan susatnai.”
Juna aatus Jisus timatai wajumak fariseo, tikich chicham umiktinun jintinkagtin aidaujai: —Jintinkagtinuh, ame makichik wainchatai iwainamu wainkatasa wakegaji, —tiajui.
Nuna tiagtai Jisus chichaak: —Jujú aents pegkegchau aidau Apajuí chichamenash umigchau aina nu, dekas Apajuí Uchijimpashit tusag dekapjustatus wainchatai iwainakta tujutuinawai. Tujash dita tuina nunak iwaintukchattajai, ayatak Apajuí etsegtin Jonás wajukauwa nunisnuk ditanak iwaintuktatjai.
Jonasan nayantsanmaya namak muun kujajui, dutikam nuna ampujin kampatum tsawan kampatum kashi pujusuí. Wishakam antsanuk Apajuí Uchijiyaitkun Aentsmagan ju nugka juwi Akiinauwaitag nunak, mantuawag ukugsagmatai nugká initken kampatum tsawan nuigtú kampatum kashia imaan tepesan nantaktinaitjai.
Ninivenmaya aents aidauk, Jonás Apajuí chichame ujakam, dekaskeapi tusag tudaujin idayinak Apajuin nemagkajui, tujash atumek, wi Apajuí Uchijin dekas Jonasa nagkaesaun juwi pujusá chichagmash antukjum, tudau takat idaikujum Apajuí nemajuinachu asagmin, atak suwimak atina duwik, dita atumnak bakugmagtinai.
Aantsag nuwa Sabá nugkanmaya aentsun apuji surnumia Salomogkan tajiuwai, Apajuí yachamtikamun antujuk dekajuatatus, nunú atumnak bakugmagtinai atak suwimak atina duwik, wi Salomogkan nagkaesaun imatika chichagmash antukchau asagmin.
“Wakan pegkegchau jiikí ajapamak wegawai aents atsamunum ni pujumainun egaak; nunik wekagas egá egakua ni pujumainun wainkachag:
‘Dekas wakitkitjai wi pujujakbaunum’, tusa wakitki tajua diikmá, nunú aentsuk jega japimká shiig iwajamu ukumkimua nunik atatman wainak,
wakitki siete wakan niina nagkaesau pegkegchau aidaun yajuak egkemtawai. Dutikam aentsuk duwik pegkegchau aajakbaunak, nuní nagkaemas shiig pegkegchau wegawai. Atumshakam jujú aents imatika wakan chimpimtuamu wajukea numamtuk wajaktatjume.”
Jisus aatus jintinkagtak pujai niina yachi aidau, dukujijai Jisusan ausatatus kautuawag agaag ijunaidau.
Nuní ijunai tikich aents aidau Jisusan: —Amina duku, yatsum aidaujai aujsatjai tusa kaunawag agaa ijunui, —tusag ujaidau.
Tusá ujaam Jisus chichaak: —¿Yaita mina dukug, mina yatsug aidaush?
Nuna takug ni jintinbau aidaun inakmas: —Jujú ainawai mina yatsug, mina dukug aidauk, —tiuwai.
Nuigtush juna tusa idayak: —Ashí aents Apajuí chichamen antukag umijuidaushkam mina yatsug, mina ubag, mina dukug ainawai, —tau.
Nunú tsawantaik Jisus jegá pujau jiinki kuchanum jegaa uwetus ekeemsamtai,
aents aidaushkam tuwagkaju. Imanikagmatai Jisuschakam botenum egkemá nanamas, aents aidauk kaamatak ijuntsamtai jintintu.
Dutikak ajakan ajakbaun pachis augmatak: “Ajakan ajakbau, ajakan ajakmatatus weuwai.
Nunik jegantá ajajin jigkai nagkimam jintá kakekaunak pishak kaketuk amukuí.
Tikich jigkai kayagnunum nugka imanik atsamunum kakekauwai, nu nunikuk wamkes tsapaidiajui,
nuniktatman etsa jiinak kagkapé initak akaejachu asamtai apeká ijinauwai.
Tuja tikich jigkai kakekajui jagki ayaunum, nunik dushakam tsapaittaman jagki yutuauwai. Dutikamu asa jinauwai.
Tujash tikich jigkai nugka dekas pegkegnum kakekauwai, nunikajuk makí makichik ajak aidau cien, tikich sesenta, tikitchakam treinta aatus nejekajui”, tiuwai.
Juna ashí jintinkagtua ashimak: “Dita antutaiji ajamuk antuktinme”, tiuwai.
Nuna aatus jintinkagtua ashimkamtai ni jintintaiji aidau jegaantag: —Apuh, ¿wagka augmatbau pachismesh shiig antukchamnush jintinkagtuaume? —tusa iniidau.
Tama Jisus ditan ayaak: “Atumnak Apajuí ni aentsnum inamjatnuji dekajakchamun wi pachisan etsejag junash dekamtijamatatus wakejutpagme; tujash tikich aidauk dekamain ainatsui nunap taku tawa tusajag.
Nuniau asamtai ni mina chichamjun dekaskeapi tusa shiig puyatjus antaunak aan nagkaemasan jintintuattajai, tuja ni mina chichamjun puyatjus antachuk machik antamujish kajimitkam atinai.
Nuaduí ditanak ayatak augmatbaun pachisan jintinjai, wagki ditak wi wají pegkeg takaamun wainainakushkam wainmachu wajukmaina nuninak, antuinakush nunap tawa tusag dekainatsui wainak antuinawai. Nuaduí ayatak, junak taku tawai tutsuk jintinkagtajai.
Juka ditai uminui yaunchuk Apajuí etsegtin Isaías timawa nu, duka aatus tiuwai: ‘Chicham etsegbaun kuashat antiagtinai tujash dekaachagtinai, kuashat pegkeg takaamunashkam wainiagtinai nuninakjash dekaskeapi tichagtinai.
Juka aentsuk anentainish dekaskeapi tichamin utugchatan anentaimaidau asag, antuinakushkam wainak antuinawai. Jiinchakam epetkamua numamtin ainawai. Nuninchau ainakug mina chichamjun antukag pujutjin yapajinakuig, wi ditanak uwemtikmainaitjai.’
“Tujash atumek shiig aneastajum, waintash wainu, antutash antajum nuaduí.
Dekas tajime: Kuashat Apajuí etsegtujakajua duka, nuigtú kuashat aents pegkejan takajakú aina dushakam yamai atum wainjum juna wainkagtatus wakegajakú ainawai. Tujash wainkachu ainawai, antutnash yamai atum antajum juna antukagtatus wakegajakú ainawai, nuninakush ditak antukchajui ju chichamnak.
“Wi ajakan ajakbaun augmattsan timajim nunú shiig antuktajum.
Jintá jigkai kakekaun pishak amukú, timag nunak: Apajuí inama nunú pachisa chicham etsegbaun antakush dekaskeapi tachau asamtai, iwanch chicham antukbaujin kajimitka nuna takun timajai.
Ajakan jigkayí kayagnunum kakekaju aidau, timag nunak: Aents Apajuí chichame etsegbaun yamaikik shiig aneas antuku ainayatak,
waitiak, utugchatan igkuak pachitsuk idayidauk, ajakan kagkapé initak akaejachu asa, etsa sukuam waamak jinuwama numamtuk wajaina nuna takun timajai.
Jigkai jagki ayaunum iyaaju, timag nunashkam: Aents Apajuí chichamen antuinayatak, ju nugkaya wají aina nunak imá senchi uyumainak, wiyakchameatasag imá senchi wakejuina nuna takun timajai. Ashí ju nugkanmaya wají aina nunú, chicham pegkeg antukbaunak imanchau emawai.
Untsu jigkai nugka pegkegnum kakekajuk, jinutsuk ashí imanisag shiig tsapaidiaju asag nejetnash imanik nejeawajui, timag nunak: Aents Apajuí chichamen shiig antukag, dekaskeapi tusag, emamkesag utugchat ajuinamash depetuk pujuina nuna takun timajai. Nunú aents aidauk makichik ajak, cien, sesenta, treinta nejeawajua numamtin ainawai.”
Junashkam Jisus jintinkagtak augmatus: “Apajuí aentsnum inama duka aents niina ajajin ajak pegkejan ajakmakua nujai betekmamtinai.
Dutika ajakmak idayinak kajiak batsatai, ditá shiwaji wayaa dupa pegkegchau aidaun ajatuk ukuak weuwai.
Dutikamu trigoshkam tsapakag nejenai, dupa pegkegchau ajaamushkam paan wantinkajui.
Nunik dupa pegkegchau tsapakun wainkag, takau aidau wegajui apujin ujaktatus. Nunik jegajiag: ‘Apuh, ame ajak pegkeg ajakbauwaitkush, ¿utugsaya dupa pegkegchaush tsapaidiaje?’
Tiagtai: ‘Aunak shiwag aikae’, tama inak aidau: ‘¿Tujash amesh wajinpa dupa pegkegchau aidauk uwegtatjik?’
Tiagtai: ‘Atsa dekas idaisatajum, dupa tegakmajum trigoshkam tegainijum.
Nunimain asamtai aantsag trigojai betekak tsakagtí, nunik trigo tsamak uminkamtai ishiaktajai tikich takau aidaun, dutikam dita dupa pegkegchau aidaunak etegkeg uwejag ijumag jigkaktinme apeatnun, tuja dutika trigonak juukag nunú ijumtainum ijumjatnume’,” tiuwai.
Junashkam Jisus tikich augmatbaun pachis jintinkagtak: “Apajuí aentsnum inama duka, aents mostaza jigkayin niina ajajin ajauwa numamtinai.
Mostaza jigkayiya duka tikich jigkai aina nuní piipichi, nuninchitak ajaam tsapaig muuntan tsakaawai, nunik tikich ajak aidau nagkaesau kadaukdaugkin wegawai. Iman wematai nuaduí yakiya pishak aidaushkam nuna kanawen pasugmak petsaama numamtuk, Apajuishkam aents wajumkea nui inabaujin nagkama kuashat emawai”, tiuwai.
Junashkam Jisus augmatbaun pachis jintinkagtak: “Apajuí aentsnum inama duka nuwa pagkan najanatatus kuashat harinan juki namuká, nuwi levadura piipich ajuntuamuitak ashí jegajug kajiak wampushmitkama numamtinai”, tiuwai.
Jisusak aents aidaun jintinkug tuke augmatbaun pachis jintintujakuí. Augmatbaun pachis tutsukek jintinkagtujakchauwai.
Nunú Jisus aatsa jintinkagtuamua duka, yaunchuk Apajuí etsegtin aidau againak: “Apajuí nugkan najanaigkish dekaachbaun jintinkagtakug, tuke augmatbaun pachis jintinkagtitnai”, tibauwa nu uminkauwai.
Nuna Jisus aatus jintinkagtua aents aidaun ukukí jegá wayamtai, ni jintintai aidaushkam jegajuawag: —Jintinkagtinuh, ame augmatkum dupa pegkegchau ajak ajakmamunum tsapakuí timaum dusha, ¿wají takumea timaume? nunú shiig ujajatkata iish dekami, —tuidau.
Tama Jisuschakam ditan ujaak: “Jigkai pegkejan ajakbau timag nunak, wi Aentsmagan Akiinauwaitag nuna wiki tumamkun timajai.
Untsu ajan pachisan timag nunak, ashí nugkanmaya aents aidaun takun timajai. Ajakan jigkayí pegkeg timag nunashkam Apajuí uchijí aidaun takun timajai; untsu dupa pegkegchau timag nunak iwanchdau aina nuna takun timajai.
Shiwag dupa pegkegchaun ajau timag nunak, iwanchin takun timajai. Ajak juwaamu timag dushakam atak dekas nugka nagkanbaunum aents pegkeg, pegkegchaujai etegnagtina nuna takun timajai. Untsu ajakan juwidau timag nunak, nayaimpinmaya aents aina nuna takun timajai.
Nugka nagkantina duwik aents pegkegchau aidauk, dupa tegajá apetiama numamtuk awajam agtinai.
Wi Aentsmagan Akiinauwaitag nuna, mina aentsug nayaimpinmaya aidaun ishiaktinaitjai, pegkegchau takau aidaun, tikichin pegkegchaun takamtikin aina nujai Apajuí emtin akanjati tusan.
Dutika etegkeg pegkegchau takau aidaunak jii tuke kajinchauwa nui chimpiawagtinai, dutikam nui batsamsag senchi waitiak nain takegtuinak buutú batsamtin ainawai.
Tujash Apajuí wakegamujinak takagsaju aidauk, Apajuí inamtaijin wakag tuke etsajai betek etsantiagtinai. Wi taja nuna, dita antutaiji ajamuk antuktinme.
“Apajuí aentsnum inama duka oro kajunnum aimkamu nugkanum yutua uukbauwa nujai betekmamtinai. Aents nunú uukbaun wainak nuwig yutua ukuak, shiig aneas wakitki ashí niina wají ajamunak sujuk sumakua numamtinai.
“Apajuí aentsnum inama duka, aents wají sujin nayantsanmaya tsuntsu kayají perla tutai, dekas pegkeg iwajamu akiktanash akikan wainkatatus egá wekaetukmá,
wainak ukuak, jeen jegaa ashí niina wajiiji aidaunak sujug ashimak, nu iman akikan sumakua nujai betekmamtinai.
“Aantsag Apajuí aentsnum inama duka, aents retan ajuntin aidau nayants ajuntuk, ashí tikich namak wainchatai aidaujai ijumag yajuma nujai betekmamtinai.
Namak retnum ashí chimpimkamtai japí japinakua kukag ajuidiag, nui ijuntujag namak yutai aidaun yajumainak, namak wainchatai yutash yuchatai aidaunak ayatak utsauwajame.
Numamtuk tsawan nugka nagkanbau jegataik, Apajuí nayaimpinmaya aents aidaun ishiaktinai, aents pegkeg pegkegchau aidaujai etejatnume tusa.
Dutikawajam etegkeg pegkegchau aidaunak jii tuke kajinchau awa nui utsawagtinai. Dutikam nui batsamsag senchi waituinak nain takegtuinak buutú batsamtin ainawai”, tiuwai.
Nuna pachis ashí jintintua inagnak: —¿Atumesh wi juna taja dusha shiijak antukujum? Tusa iniinam dita aimainak: —Ehé Apujuh, shiig antukji, —tiaju.
Tiagtai ni chichajak: —Moisés chicham umiktajum tibauwa nuna jintinkagtin aidau, mina nemagtukag wi Apajuí aentsnum inamjatnun inabaujin etsejag juna shiig unuimaidauk, aents jeentin yaunchuk wají ukukbaujin, tikich yamá ikaunmakbaujai ijumjamun jiiyama numamtuk wajainawai, —tiu.
Jisus nu augmatbaun ashimak aents aidaunak ukuak,
niina nugkeen Nazaret weuwai. Nunik nui jegaa jega ijuntainum wayaa chicham pegkeg, ditash dekaachbaun jintinkagtau. Imanitai aents aidau puyatjuk diinak: —¿Jusha tuwí imanikash unuimajuita imatika wainchatain iwaina nunash?
¿Jujú carpintero uchijiya duchaukaih, dukujish Maríayajama? ¿Yachi aidaushkam Jacobo, José, Simón, Judas ainajama?
Ni umayí aidaushkam jutiijai ijutkau batsata aniaish, ¿wajuka imatikash dekawa? —tuidau.
Tusa pampantuinam Jisus chichaak: —Apajuin etsegtin ni nugken pujus etsegtaik, eme anentsag antugchau ainawai, tujash tikich nugkanum wekagas etsegtaik shiig aneas antujin ainawai, —tiuwai.
Nuna tusa, nuanuig kuashat wainchatai aidau iwainajag takaschauwai, dekaskeapi tuinachbau asa.
Nunú tsawantai Herodes Galileanmaya apua nu Jisus pachisa chichainamun antuku,
Nunak Herodes Juagkan achiká aents achiká chimpitainum egkeau asa tiuwai. Nunak Herodesak ni yachi Felipe nuwen Herodiasan nuwatuk pujau asa dutikauwai.
Wagki Juan chichajak: “Herodesah, amek amina yatsumi nuweg nuwatkamek pujumaitsume”, tibau asa,
Herodes kajejuk maatatus wakejayatak, aents aidau Juagkak dekas Apajuinun etsegtawai tuidau asagmatai, ditá ishamak idaisauwai.
Dutika Herodes ni akiinamu tsawagmatai ipaamu aidaushkam tuwakuí, imanikbaunum Herodiasa nawanji ejapeen wajantá nantsemak Herodesan shiig awajkauwai.
Nunik: —Ashí ame wakegamu segatbaunak utujitsuk amastajame, —tusa anagkuauwai.
Tima nuwauchishkam dukujin jegantú, nunikmatai ni dukují akatjau, dutikam Herodesan jegantun: —Jujú platunum Juan Yamijatnun buuké sujustá, —tusa segauwai.
Nunú tama Herodes wake besekuí, nuniayatak ditajai pekajuidaush antuinamunum: “Dekas amastatjame”, tiu asa yapajimainchau dekapjauwai. Nunik:
—Wejum aents achiká chimpitainum Juan egketa nuna buuké tsupika susatajum, —tiuwai.
Timatai Juagkan buuken platunum egkejag itaantajui, dutika nuwauchin susajui. Ni juki dukujin susauwai.
Dutikawagmatai Juagkan jintintaiji aidau kautuk iyashin jukiag ukusag ukuinak, Jisusan wejiag ujakajui.
Jisus Herodes tabaun dekaa, botenum egkemag nugka agkantunum nigki pujustatus weuwai. Nunittaman aents aidaushkam dekaawag, yaaktan ukuinak kukag shiyakajui.
Jisus botenmaya jinkamá shiig kuashat aents tuwaká ijunun wainkau, dutika wait anenjajui, nunik jau ikaunmamunash etsagaaku.
Nuniamunum etsa akagu asamtai, Jisusa jintintaiji aidau jegaantag: —Juwig jutiik aents atsamunum batsatji, etsash akaewai, aentsuk ishiakta, yaaktanum jegattak aents batsata nui wegag dita yuwatnun sumaktinme, —tuidau.
Tutai Jisus ayaak: —Ditak wemain ainatsui, atum dita yuwatnuk susatajum, —tiuwai.
Tama dita aiinak: —Imaanik atsugtamui ayatak cinco pag, nuigtú jimagchik namak ajutjamui.
Tiagtai Jisus: —Nunú mina sujustajum, —tusa segauwai.
Nuna ti: Aents aidau yajuakjum chijichi aina nui batsamsatajum titajum, tusa cinco pagkan, nuigtú jimagchik namaka nuna juki, nayaimpinum pagkai see tusa, pagkan puujá ni jintintaiji aidaun tinabiu. Dutikam dita aents aidaun tinabiajui.
Dutikawajam ashí shiig yuwawag ejemakajui, nunikagmatai ampinkaunak yajuakag doce chagkinnum aimjajui.
Nui yuwawajuk cinco mil aishmag tumain aajakuí, nuwash uchi aidaush dekapatsuk.
Nuna yuwawag nagkanaig niina jintintaiji aidaunak: —Atumek botenum chimpimjajum emka kuchá amain katigtajum, —tusa ishimak, Jisusak aents aidaun aujus ishiaktatus juwakui.
Aents aidaun ashí aujus ukuak, Jisus mujanum wakauwai kanakí Apajin ausatatus. Nunik kiyagmataishkam nigki pujau.
Atushat nugkan ukukí boteshkam kuchanum ejapean wegai, dase igku umpuamu asa yumi tajeamunum pachiinak botek ukaetatak wajau.
Imaniai kashikmas tsawau taig, Jisus yumí awanken wekagas minau.
Nunik wekagas minittaman niina jintintaiji aidau wainkag senchi ishamkag untsumainak: —¡Pasun minawai! —tiaju.
Imatiagtai Jisus chichaak: —¡Witjai ishamjukaigpajum! —tiuwai.
Tutai Pedro ayaak: —Apuh, dekas ametkumek, minash yumí awanken wekaesá juwi tantata tujutia, —tau.
Tutai Jisus: —Takumek minitá, —tiuwai. Tama Pedroshkam botenmaya jiinki, namaká najama yumí awanken wekagas Jisus wajamunum jegantatus wegau.
Nunik dase senchi dasentai ishamkau, nunikmá yuminum akagak: —¡Apuh achigkata! —tau.
Nuna taig Jisus uwegnum achiká chichajak: —¿Wagka minaig kajintsá anentaimtsukesh utujimsamesh anentaimtugme? —tiuwai.
Jisus Pedrojai botenum egkemjagmatai daseg mijakui.
Nunikmatai ni jintintaiji aidau nui botenum chimpijuk Jisusan jegaantag tikishmatug: —¡Amek dekas Apajuin Uchijiyaitme! —tusa emematuidau.
Imaa imaaninakua katigkag Genesaret nugkanum jegawajui.
Dutikawajam: —Idaikagtusta ame pataká nugkuajam nuna nagkattsamujigkesh antigkagmi, —tusag segaidau. Tuja ashí aents niina jaanchjin antigkuk pegkeg waigkaju ainawai.
Jerusalegnumia fariseo aidau, chicham umiktinun jintinkagtin aidaujai kaunkaju Jisusan jegantajui, nunikag:
—¿Wagka amina jintintaijum aidaush iina muunji umiktajum tibauwa nuna umitskesh ikigmatskesh yuwinawa? —tuidau.
Tiagtai Jisus ayaak: —¿Wagka atumesh atumi muunjum chicham umiktajum timawa nu umiakjumesh, Apajuí chicham umiktajum timawa nu umitskesh idaijume?
Apajuí chichaak: ‘Atumin apa, dukujai eme anentsam diitajum, dutikakjum yaigtajum; ni apajin, dukujinakesh pegkegchaun chichajuk tsagkugtsuk maatajum’ tiuwai.
Tujash atumek: Ni apajin, dukujinakesh: ‘Ashí midau ajuta junak Apajuin anentag anagkuamjai, nuniku asan yaimaitsugme’ tusa
tauk, ni apajinak dukujinakesh yaimaitsui tajume. Nunú aaja tau asajum, Apajuí chichame umiktajum tujamawa duka imanchauch emajum, atumi muunjumi chichamega duke wejuinagme.
¡Aentsú tsanú aidauwah! Apajuí etsegtin Isaías atumin pachipasag shiig tiuwai:
‘Ju aents aina juka minak dekas ditá anentain eme anenjuinak adaituinatsui, ayatak wenin adaituinawai.
Nuniau asag minak umigtuinatsui, aents umiktajum tibauwa nuna jintinkagtuinak Apajuinu jintinkagtaji’ tuinawai, —tiuwai.
Juna ti aents aidaun untsuká chichaak: —Antuktajum, nuniakjum shiig dekaatajum.
Wenunum wayá duka aentsnak pegkegchauk ematsui. Untsu aentsun weninia jiina nunú aentsnak pegkegchau emawai.
Timatai ni jintintaiji aidau Jisusan jegaantag: —¿Amesh wainkamkum fariseo aidau ame tame nuna antukag kajekagma dusha? —tuidau.
Tama Jisus: —Ditak mina Apag nayaimpinum puja nudauchu asag, ajak tegai ajaptayama numamtuk awajam agtinai.
Idaisatajum, ditak wainmainatsui, nuninaitak tikich wainmachu aidaun jintan inaktustatus wakejumaina numamtuk wajainawai. Wainmachua nunú tikich wainmachun jintan inaktustatus wegakug, waanum mai nuwig iyaumainai.
Tutai Pedro Jisusan: —Shiig ujajatkata nunú augmatbau pachisam tame dusha wají takumea tame, —tiu.
Tutai Jisus: —¿Atumesh nunú dekamainchauk dekapeajum?
¿Dekatsjumek ashí wenunum wayauk ampugnum nagkaemaki, atsumamunum wegam letrinanum ajapna duka?
Tujash wenunum jiina duka anentainmaya jiinui. Nuniau asa aentsnash pegkegchau emawai.
Anentainmaya jiinui pegkegchau anentaimta dushakam, magkagtuta nu, tsanijinat, kasamat, tikich dekaskechu aig tsanumjut, pegkegchau chichagkagtut,
Jisusjai nuwiya jiinjag Tiro nugkanum, Sidón nugkanmashkam wegajui.
Nui jegai Canaagnumia nuwa Jisusan untsukmaikia minis: —¡Apu David wegantu uchijiyah! ¡Wait anenjujia minash! ¡Mina nawanjun wakan pegkegchau egkemtug, senchi waitkagta nu!, —tau.
Tamash Jisusak machikish aikchauwai. Nunitai ni jintintaiji aidau jegaantag: —Iina ukujin minis untsú untsumkawa minajama, wakitkita tita, —tuidau.
Nuna taig nuwashkam amainag tikishmatug pujus: —Apuh yainkata, —tau.
Tutai Jisus ayaak: —Uchi pagkan yuwau atankí yawá suwamuk pegkegchauwai, —tau.
Tutai nuwa ayaak: —Duka apu dekaske. Tujash yawashkam mesa wapken pujusá tsaisá akakeamun yuwamajama, —tau.
Tutai Jisus ayaak: —Nawantah, shiig senchi minaig kajintsá anentaimam duwi, ame wakejam duka imanisag uminkattawai, —tiu. Nuna taig wamkes nunú nuwan nawanjishkam pegkeg wajasuí.
Jisus nuwiya juwaki Galilea kuchajin jegauwai; nunik nainnum waka nui ekeemsauwai.
Nunikmatai kuashat aents aidau tuwagkaju; nuninak shutú, uwejé chuwijú, wainmachu, chichachu aidaun, nuigtú kuashat jau aidaunashkam ni eketbaunum ikautuidau. Nunikmatai Jisuschakam etsagaakui.
Dutikawajam aents chichachu aidaush chichaidau, uwejé tsujinkau aidaush pegkeg wegajui, shutú aidaushkam wekagaidau, wainmachu aidaushkam wainmaidau. Nunidaun aents aidauk puyatjukag ijunas dii ijuntuidau. Nunikag: “Israel aentsun Apajuiji dekas imá senchigtinai”, tusag emematuidau.
Nunikagmatai Jisus ni jintintaiji aidaun untsuká ijumag: —Jujú aents aina juna wait anentuinajai. Kampatum tsawan wijai batsatainawai, tujash yumainji atsujuinawai. Yujumkan ayugtsukek ditá jeenig ishimaitsujai, jeen jegatakamag pimpikiag jaka iyaantainum tau asan.
Tutai niina jintintaiji aidau: —Tujash ¿tuwiyag yutaish jumainaita imajú kuashat aents ayugmainush aents atsamunum pujag juniautish? —tuidau.
Tiagtai Jisus niina jintintaiji aidaun: —¿Wajupa pagka ajutjamainawa? —tusa iniau. Tama dita ujainak: —Siete pag, nuigtú wajumchik namak ajutjamui, —tiaju.
Tiagmatai: —Aents aidau akanjajum shiig nugká batsagtajum, —tusa idayak
pagkan namakjai juki wajan Apajin see ti, nuna puug ni jintintaiji aidaun tinabiu, dutikamtai dita aents aidaun tinamkajui.
Dutikawajam ashí shiig yuwawag shiig ejemakaju, nuigtushkam ampinjau aidaun siete chagkinnum aimjajui.
Nui yuwawajuk cuatro mil aents aajakuí, nuwash, uchi aidaush dekapatsuk imá aishmag muun aidauk dekapam.
Juna dutika Jisus aents aidaun aujus ukuak, botenum egkemag Magdala nugkanum weuwai.
Fariseo aidau, saduceo aidaujai Jisusan Apajuí Uchijimpashit tusag dekapsagtatus jegajuawag: —Nayaimpinmaya wainchatai iwainkagtukia, —tusag segaidau.
Tama ni ayaak: “Atumek agkutai nayaim kapantu wajasmatai: ‘Pegkeg tsawan atatui, nayaim kapantu wajasé’ tinu ainagme,
untsu kashikmasjum: ‘Yamai tsawan pegkegchau atatui, ikiyamag suwe wajasé’, tajume. ¡Tsanumin aidauwah! Nayaimpi niimé diisjum tsawan wajuku atatua nunú dekauwaitkugmesh, ¿wagka wi wainchatain iwainakan takaag jusha, Apajuí tibauwa nunap jutikawa tusagmesh dekamainchaush dekapeagme?
Jujú aents pegkegchau aidau Apajuí chichamenash umigchau aina nu, dekas Apajuí Uchijimpashit tusag dekapjustatus wainchatai iwainakta tujutuinawai. Tujash dita tuina nunak iwaintukchattajai, ayatak Jonás wajukauwa nunisnuk ditanak iwaintuktatjai”, tusa ukuak weuwai.
Jisusa jintintaiji aidauk kuchá amain weenak pagkan kajimatki jutsuk katigkajui.
Nunikagmatai Jisus: —Nijah, fariseo aidau, nuigtú saduceo levaduraji aina nujai kuitamamkatajum, —tau.
Tutai niina jintintaiji aidauk pempeentunikiag: —Junak ii pag takukchag duwi tujamji,
tusa tabaun Jisus antuk: —¿Aents imanis kajinas anentaimchau aidauwah, wagka pag pachisjumesh atumek pempeentunikjumesh jiyaniagme?
¿Eke dekamainchauk dekapeajum aneetash aneaktsugmek, wi cinco pagkai cinco mil aents ayugkam nuigtú ampinkamtaish, wajupa chagkina aimjabiugme duka?
¿Nuigtush aneaktsugmek, wi siete pagkai cuatro mil aents ayugkam ampinkamtaish, wajupa chagkina aimjabiugme duka?
¿Wagka antumainchaush dekapeagme? Wika ditá levaduraji pag pachimtaiya nuna takun tichamjime: ‘Kuitamamkatajum fariseo, saduceo levadurajiya nujai’, timajim nunak.
Nuna Jisus timatai dekawajui levadura pag najanatasa pachimtaiya nuna tatsuapita; fariseo, saduceo jintinkagtutaiji aidaunap tawa tusag.
Jisus yaakat Cesarea, Filipo tutaya nuanuí jegaatatus wesa, ni jintintaiji aidaun: —¿Aents aidaush wi Aentsmagan Akiinauwaitag nunash yaayai tujutuinawa? —tusa iniidau.
Tutai dita aiinak: —Wajumak aents aidau: ‘Juan Yamijatin maamua nunuwai’, tujamainawai, tikich chichaidau: ‘Auk Eliasai’, tujamainai, tikich tuidau: ‘Jeremiastsukaitai, nuniachkush: Apajuí etsegtin aajakú aina dutsukaitai’ tujamainawai, —tuidau.
Tiagtai ditan pempentusag: —¿Tujash atumesh minash yaayai tujutjume?
Tutai Simón Pedro tutaya nu ayaak: —Amek Kristuitme, Apajuí tuke pujuwa nuna Uchijiyaitme, —tiu.
Tutai Jisus ayaak: —Simón, Jonasa uchijiyah amek shiig aneasta, aents tibaukesh tatsume, aminak mina Apag nayaimpinum puja nunú dekamtijamae.
Wishakam amina tajame, yamaik amek Pedro atatme. Jujú kaya muunta juwi ekenin kaya ekenjá jegamtaya numamtuk mina aentsug aidaunak awajkattajai, nunak jatakesh depetmainchau atinai.
Tuja amina idaitustajame Apajuí juwi inabaujiya nu yawí waiti ujamaina numamtuk awajkatin atá tusan. Dutikamu asam ame ju nugka juwi chicham etsegbaun dekaskeapi tachauk nayaimpinmag tsagkugnagchatnai. Untsu ame chicham etsegbaun dekaskeapi tusa umiauk aantsag nayaimpinmashkam tsagkugnagtinai, —tiuwai.
Nuna tusa ni jintintaiji aidaun, mina pachittsagmek, juka Kristu uwemtikagtin awemamu taatnai tibauwa nuuwai tusagmek makichik aentskesh ujakaigpajum, tiu.
Nuna tusa akatek: —Jerusalén wegagmi, awi jegaa ai minak apu aidau, sacerdote apuji aidaushkam, ashí chicham umiktinun jintinkagtin aidaujai senchi waitkagsag mantuawagtatui. Nuna dutijuawagmataish, wika kampatum tsawanta juwi nantaktatjai, —tau.
Tutai Pedro akanak juki kakaakan chichajak: —Apujuh, ame waitmainaitam duka nagkaetukchati tumamia. Apajuishkam aminak dutikam atí tusag tsagkamjamaitsujamah, —tau.
Nu tama Pedron ayampatua chichajak: —¡Wetá iwanchih, minai tantá wajatsuk! Amek dekatsme Apajuí dutikatjai tabaujiya duka, nuaduí nuna umikai tusam tujutme, aentsú anentaimtaig anentaimam duwi, —tiuwai.
Nuna ti Jisus ni jintintaiji aidaun: —Mina nemagtuktasajum wakegautigmek atum wakegamuk idaikujum nemagtuktajum, nuniakjum senchi waitiakjumesh atsanjatajum.
Ashí aents ju nugka juwi pujutan imá senchi wakegak, mina nemagtuk waittan dakitauk uwemjashtin ainawai. Untsu ashí aents mina nemagtuk pujus nunisag jaa nu uwemjatin ainawai.
Aents ju nugka juwiya wají aidaun, ashí niinu emakush jaakug niina wakaninak tuké uwemtikmaitsui. Aentsuk ni wakaní uwemtijatasa akikmatmainjig atsawai.
Apajuí Uchijiyaitak Aentsmaga Akiinauwa nunú, ni Apají imanjiya nujai imanisag ni aentsji nayaimpinmaya aidaujai nugkanum taak, makí makichik aentsnak dita takasbaujiya dutiksag akiktinai.
Atum juwi ijunjum juwiyatijum wajumak aidautijum eke jatsuk, Apajuí Uchijiyaitak Aentsmaga Akiinauwa nu inabauji wainkatnutigmesh ajume, —tiuwai.
Seis tsawan asa Jisus, Pedron, Jacobon niina yachi Juagkan aatus juki muja yakí tsakajunum wegajui.
Nuwi ditash wainainaig Jisusa niimé yapajinauwai. Ni yapig etsajai betek wajasuí, niina jaanchjishkam shiig puju wajasuí.
Nuniaig Elías, Moisesjai Jisusan aujuinak ijuntatman wainkajui.
Nunik Pedro Jisusan chichajak: —Apujuh, jutiish maigkis juwig batsatagtai, amesh wakegakminig kampatum aak umikagmi, makichik aminu, tikich Moisesdau, nuigtú Eliasdau, —tau.
Nuna aatus Pedro chichai, yujagkim winchamtin ashí ditajai ijumag ijikuí. Nuniaig yujagminmaya chichaak: “Juuwai dekas mina uchig anetaijuk, juwi shiig aneamug ajutui, nigki antugkujum umigkatajum”, tabaun antukajui.
Nu tabaun antukag, niina jintintaiji aidau senchi ishamkag tikishmajag tsuntsumawaju.
Nunikagmatai Jisus ditan tajuntun antiak: —Ishamkaigpajum wajaitajum, —tau.
Tama diistakamá imá Jisusak wajattaman wainkajui.
Nuna nunik Jisus mujanmaya minisá niina jintintaiji aidaun: —Atum wainkaujum nu pachisjumek makichik aentskesh ujakaigpajum, wi Apajuí Uchijiyaitkun Aentsmaga Akiinauwaitag nuna mantuawagmatai nantatsaigkik, —tiu.
Nuna timatai, ni jintintaiji aidau iniidau: —¿Wagka chicham umiktinun jintinkagtin aidaush, dekatkauk Eliasá taatnai tuinawa?
Tusa iniam Jisus ayaak: —Elías niiyá eemak taa tikich takastinun umiktinai tibauwa duka dekaske.
Tujash wi tajime: Eliasak taabi, nunikunak dekaachaju asag, dita pegkegchau takaamujinak dutiksag inagkeatkiagmayi. Nunisag Apajuí Uchijiyaitak Aentsmaga Akiinauwa dushakam dita waitkam atatui, —tiuwai.
Nuna tutai ni jintintaiji aidaushkam dekaawajui, Jisusak Juan Yamijatnunap pachis tawa tusag.
Nunikag aents tuwakbaunum jegainai, makichik aents tajuntun niina tikishmatug chichajak:
—Apuh, mina uchijush wait anenjutjata, senchi jaakug imaanata wajauwe, nuniau asa kuashtá jinumash patamnuwe nuniak namakash iyainuwe.
Imaniau asamtai amina jintintaijum aidaun itaantamjai etsaentujati tusan, tujash etsagagchagmae, —tau.
Tusa tama Jisus ni jintintaijin chichajak: —¡Aents pegkegchau minai kajinas anentaimchau aidauwah! ¿Wajupá dukapea atumjai ijunjanush pujumainaitja? ¿Wajupá dukapek dakastajime minak dekaskeapi tujuttinme tusanush? —Nuna ti idayak: —Juwi itantá, —tiuwai.
Tima uchí juki itanmatai Jisus wakan pegkegchaun jiyaká jiikiuwai, dutikam nu tsawanta duwik uchishkam pegkeg wajasuí.
Jisus nuna dutikamtai niina jintintaiji aidau agkan niinak iniinak: —¿Wagka jutiish jiiktakamaish tujinkamji? —tuidau.
Tiagtai Jisus chichaak: —Atum imaanisa Apajuiyai kajintsá anentaimaujum atsugtamainawai. Dekas tajime: Kajintsá anentaimaujum mostaza jigkayiya nuninchikesh ajutjamainakuig, ju muja jujú chichagkujum: ‘Juig atsuk tikich yantamnum wetá’, tamak nunisag nagkaemamainai. Makichkish tujinmainuk atsugtamainaitjume.
Tujash ju wakania juka, Apajuí aujku yujumak ijagmaka pujachkuik kakajus jiimaitsui.
Jisus Galilea wesa ni jintintaiji aidaun chichajak: —Apajuí Uchijiyaitak Aentsmaga Akiinauwa nunak, tikich aents aidaunum sujukag idaisagtatui,
dutikawagmatai maawagtatui. Tujash kampatum tsawanta juwi nantaktatui, —tau. Tutai ditashkam senchi wake besekajui.
Nui juwakiag Jisus ni jintintaiji aidaujai yaakat Capernaum jegawajui. Nui jegawagmatai, jega Apajuí ememattainum kuichik itaamun yajumin aidau Pedron jegaantag: —¿Amina jintinjamnuk akikmakchattawak jega Apajuí ememattainum kuichik itaata tibauwa nunak? —tuidau.
Tama ni ayaak: —Ehé akikmaktatui, —tusa ukuak jegá wayaamtai, Jisus niina iniak: —¿Simogka amesh wajuk anentaimtame? ¿Ju nugka juwiya apu aidaush yaá aents aidauna kuichkinash jujuinawa? ¿Ditá uchijish akikmainawak atsa tikich aents aidaunak akikmakta tuina?
Tutai Pedro: —Ikaya aina nuna akikmakta tuinawai, —tau. Tutai: —Dekaske ditá uchijig akikmainatsui;
tujash nunin aig dita shiig juwakchainum tau asá kuchanum weme agsea ajugtá, dutikam dekatkau namak ajuittam nuna weni iwanjam diistá. Nui kuichik egkemtatui. Nunú kuichik jukim jega Apajuí ememattainum weme midau, aminujai akikmakta, —tiuwai.
Nunú tsawantinig ni jintintaiji aidau Jisusa jegaantag: —¿Yaki Apajuí inamtainish imá wagaakush atinaita? —tusag iniidau.
Tiagtai Jisus makichik uchin untsuká itan ditá ejapeen awajus,
chichaak: —Dekas tajime: Atum pujutjum yapajiajum uchi aina jumamtin wegachkugmek, Apajuí inamak amain ainatsjume.
Aents Apajuí inamu dekas wagaaku atinuk, aents pujutjin yapajiau, jujú uchi anentaimaina jumamtuk weena nu imanuk agtinai.
Makichik aentskesh mina nemagtuidau asag, ju uchia jumamtin aidaun mina daajui juidauk, mina dutijuinawai.
“Wajumak mina dekaskeapi tusag nemagtuidau ju uchi piipichia jumamtin aidaun pegkegchaun takamtikaidauk, dekas kaya muun dekeetai aina iman jukí kuntugnum detuais nayantsa kunajin ajugká ajapmain ainatai.
¡Wait anentuinajai aents aidaunak, pegkegchau takamtikagtin midiagtin asagmatai! Duka tuké nuniktinai. Tujash wait anentajai ya pegkegchaun aentsú takamtiktinaita nunak.
“Tuja nuniktin asamtai amina uwejum, nuniachkush dawemkesh tudaun takamtijamkuig, tsupika atushat ajapmaina numamtuk wajaktá, tudau takata nunú idaikum. Dekas pegkejai tudau takat idaisau asá, pujut tuke atina nui uwegtuchu, nuniachkuish shutusá waimaina numamtuk wajamuk, mai uwegtin mai nawentin asá, jii ajumaish kajinchauwa nui ajapeam amaina nu.
Amina jiim tudaun takamtijamkuish, makichik jime ukuinkam atushat ajapmaina numamtuk wajaktá, tudau takata nunú idaikum. Dekas pegkejai tudau takat idaisau asam pujut tuke atina nui makichik jiiyaik niimsá waimainaitam numamtuk wajamuk, jimag jiintin asam jii ajumaish kajinchaunum ajapam waitiaku pujumainaitam nu.
“Mina nemagtuidau ju uchia jumamtin aina nu, wainkajum imanchau anentaimtipajum, Apajuí aentsji nayaimpinum batsataina duka ditanash kuitamaidau asamtai.
Wi Apajuí Uchijiyaitkun Aentsmagan Akiinauwaitag nunak, aents wakanin megkaejau aidaun uwemtikatasan tauwaitjai.
“¿Wajuk anentaimjume? aents cien uwig ajamu makichik megkaetukam, noventa y nueve uwija nunak batsaak ¿megkaekauwa nuna egaak muja aidaunum wemainchaukaih?
Dekas tajime: Nunikmá igkugkag nuna imá shiig anenmainai, noventa y nueve batsata nuna nagkagas.
Nunisag iina Apají nayaimpinum puja dushakam, wakejutpatsui jujú piipich aina juwiya makichkish megkaekatnume tusag.
“Amina yatsum pegkegchaun takagtamkuish, imá nigki akankim ausata, dutikakum ni pegkegchau takasbauji pachittsam ujaktá. Ame tama antugtamkuig, duka pegkegchau takaamuji idaitanum ame yatsum yaigkume.
Untsu amina antugtamchakuig, makichik aentskesh dutikachkumesh jimagkesh ipaam ditajai ausatajum, ni pegkegchau takasbauji pachittsajum.
Ditanash antugchakuig, ashí aents Jisusa nemajin aidau ujaktá. Nunashkam antugchakuig, aents Apajuí anentaimtuchu aina nujai idaisatajum.
Dekas tajime: Atum ju nugka juwi aaja yayashmak nayaimpinmashkam tsagkugnagchatnai. Untsu atum ju nugka juwi tsagkujamuk, nayaimpinmashkam aantsag tsagkugnagtinai.
Junashkam tajime: Atum jimagtigmekesh atuekajum atum anentaimtamujum Apajuí segamak, mina Apag nayaimpinum puja dushakam amastatjume.
Jimagchikish nuniachkush kampatumchikish mina pachitus ijunainakuig, wishakam nuwig ditajaig ijutkau pujuttajai.”
Nuna tutai Pedro Jisusan jegantun iniak: —Apuh, amina nemagtamin mina yatsug mina ubag aina nu pegkegchau takagtakuish, ¿wajupá tsagkugmainaitja? ¿Sieteya imania tsagkugmainkaitag?
Tama Jisus chichaak: —Duke tsagkujata tusanuk tatsujame, tuke tsagkugsamké ata tajame, —tiuwai.
“Apajuí aentsnum inama duka, apu niina inake diwibau asa akigkata tusa segauwa nujai betekmamtinai.
Dutika nagkamak, aents diez mil kuichkin diwimkagtaun juki awayawajui.
Tuja nunú akikmamainji atsuju asamtai apu chichaak: ‘Dekas juka, niina nuwe, uchijí nuigtú ashí wajiiji aina nujai sujuktajum, dutikam nuní diwik uminkati’, tiuwai.
Tusa tama aents diwimkagtaushkam, apun tikishmatug: ‘Wait aneasam machik dakagsata, wi amina diwimjam nunak ashí imatiksanuk akiktatjame’, tusa segauwai.
Tama apushkam wait anentug, diwibaunak akigkata tutsuk agkan idaisauwai.
Dutikam nunú inak jiinki wekamá, niina aents cien kuichkin diwimun igkugku, nunik suwenum achik emetua awajus: ‘Waamak ame mina diwimjam nunú akigkata’, tusa segau.
Imatikam diwimkagtaushkam tikishmatug pujus: ‘Wait aneasam machik dakagsata, wi ashí amina diwimjam nunak imatiksanuk akiktatjame’, tusa segauwai.
Imatjamaitak wait anentsuk achiká juki, aents achiká egketainum egkea ukukiuwai, juwi pujus diwijin akikmakti tusa.
Dutikamun tikich apú inake aidaushkam wainkag wake besemag diisaju, nunikag apujin jegajiag ashí dita wainkamunak imatiksag ujakajui.
Dutikam apushkam aentsun ishitkam juki itantagmatai chichajak: ‘Inak pegkegchauwa, wika ame segatkuminig wait anenjan ashí ame mina diwimjamugminak akigkaipa tusan idaitusmajame.
Wi dutika idaitusbau asam, ameshkam dutiksamek amina diwimjamush wait anenjam idaitumain wajakume.’
Tusa apu kajeká achijatin aidaun: ‘Jusha achikjum jukijum egkea ukutajum, niishkam awi pujus ashí mina diwimja nunak akikmakti’, tusa inamjauwai.”
Jisus nuna pachis chichá chichakua inagnak: —Mina Apag nayaimpinum puja dushakam nunisag atum yatsum tsagkugchataik dutijamawagtinai, —tiuwai.
Jisus jintinkagtamujin ashimak Galilea pujamunak ukuak, Judea nugkanum jegaa Jordagka amain katigkú.
Nunikmatai kuashat aents aidau pataetukaju, dutikam jau aidaunashkam nui kuashat etsagakui.
Nuniai fariseo aidaushkam Jisusan pegkegchaunum dekapsatasag jegaantag iniinak: —¿Nuwennush wainkash nuwenash idaimainkaih? —tuidau.
Tama ni ayaak: —¿Atumek ausachukaitjum Apajuí yama nagkamchakug aishmagkun nuwajai najanauwai,
dutika chichajak: ‘Aishmag nuwenkug apajin, dukujin ukuak niina nuwejaig pujumainai, nuniau asa nuwejai makichik iyash wegawai’ tiuwa duka?
Nunin asag nuwenawajuk jimaja nuninchauwai, makichik iyashia nunin wegawai. Aatus Apajuí tibau asamtai, aents nuwenawaju aina nunak, makichik aentskesh idaimitkamainchau ainawai, —tiuwai.
Tutai dita iniinak: —¿Wagka tujash Moisesash papí idaidaiku najantain umiká nuwanak idaimainai tiuwaita?
Tiagtai Jisus ayaak: —Nunak atum chicham umitnumash katsujam asagmin, Moisesak nuwemik idaimainaitjume tujabiuwai, tujash nagkamtinig Apajuik nunak tichauwai.
Wi dekas tajime: Aishmag nuwe ekagmachunak idayas, tikich nuwajai nuwenkug ekagmawai, nunisag nuwa idaisamujai nuwenushkam ekagmawai, —tiuwai.
Nuna Jisus aatus timatai ni jintintaiji aidau: —Dekas nu aatsayaitkuig, nuwentash nuwenmaitsujama, —tuidau.
Aents nuwenmainchau akiinaush ainawai. Tikitchakam tikich aents kagamtikamu asag nuwenmainchaush ainawai. Untsu tikich aents: ‘Wika Apajuí takatjin takagkun nuwentsuk wekaesatjai’, tauk nuwenmaitsui. Dita nuna antumainuk antuktinme, —tiuwai.
Jisus juna tusa ashimkamtai uchi aidaun ikautkajui achiká Apajuin aujtusti tusag. Imatikiagtai ni jintintaiji aidau nuna jiyaidau.
Tiagtai Jisus chichaak: —¡Tutsuk idaisatajum, uchi aidauk minai kauntatnume, utugkajum awagkigpajum! Jujú uchi anentaimaina jumamtin aidaunum Apajuik inamjata tawai.
Nuna tusa ti, shiig anentus uchin maki makichik achik ukukmatai tikichnum wegajui.
Makichik aents Jisusan tajuntun chichajak: —Jintinkagtin pegkejah, ¿wají pegkegna takamainaitja pujut nagkanchaun jukitasanush?
Tutai Jisus ayaak: —¿Wagka Pegkejá tujutme? Makichkish pegkejak atsawai, pegkeja duka makichkiuchi, imá Apajuiya duke. Ame tuke pujutnum wayatasam wakegakmek, Apajuí chichame umiktina nu imatiksamek umiktá.
Tama ni iniak: —¿Tu ainawa dusha? Tutai Jisus ayaak: —Magkagtuawaipa, tsanijinawaipa, kasamkaipa, wainkamek tsanumkagtujaipa,
amina apa dukujai eme anentsam diiyaakum yaigtá, tuja amijai ijutkamushkam amek anenmamsam aneeta, —tiu.
Tama datsauch chichaak: —Wika nunak datsauch asanuk ashí umikuitjai. ¿Wajina nuigtush umimainaitja? —tau.
Tutai Jisus ayaak: —Ame pegkeg atasam wakegakmek, weme ashí amina ajutjamaina duka sujukam, ujunauch aina nu susata. Nu dutikawamin nayaimpinum wajigmik ajutjamtinai. Nu dutika ukuakum mina nemagtukta, —tiuwai.
Nu aaja tama wake beseká weuwai, shiig wiyakuch asa.
Nunikmatai Jisus ni jintintaiji aidaun chichajak: —Dekas tajime: Wiyakuch aidauk kakajus Apajuí minash inatjati tusag idaimamainchau ainawai.
Awentsanuk tajime: Camellok aujá jiinish waigkag nagkaemamainai, tujash wiyakuch aidauk Apajuí minai inamjati tusag kakajus idaimamainchau ainawai.
Nu tabaun ni jintintaiji aidau antukag senchi puyatkaju nunikag: —¿Yaki tujash uwemjaush amainaita? —tudayinau.
Tiagtai Jisus ditan diis chichajak: —Aents diismak juka utugchatai, tujash Apajuik ashí dutikmainai, —tiuwai.
Tutai Pedro ayaak: —Jutii ashí iina ajutjamaidauk ukuinaku ame nemagkamiajim nuutish, ¿wajig ajutjamtinaita?
Tutai Jisus ayaak: —Dekas tajime: Ashí najankamu ataktú yamagmitkamu jegatna nunú tsawantin, wi Apajuí Uchijiyaitkun Aentsmaga Akiinauwaitag nuna mina senchigjai inamkun ekeemsamtai, atum mina nemagtuku aidautigmeshkam doce ekeemtai awa nui ekeemsajum, Israelan uchijí aidau doce aajakaju aina nunú wegantu inagtin ainagme.
Ashí aents mina nemagtuinak jee aidaun, yachi aidaun, umayí aidaun, apajin, dukujin, nuwen, uchijí aidaun, nugke aidaun ukukiaju aidauk, dita ukukbaujin nagkaesau ciegka imaania jukiagtin ainawai, nuigtushkam pujut tuke atina nui pujusagtin ainawai.
Tujash kuashat aents dekatkau atatus wakegaina nu ukunum juwakagtinai. Untsu iman atan anentaimtumachu aina nu dekatkauk agtinai.
“Apajuí inama duka, aents uva ajagtin asa, kashikmas aents takastin aidaun egaak jiinkiuwa nujai betekmamtinai.
Nunik ni ajajin takamain aidaun igkug: ‘Makichik tsawan takagtustajum akiktajime’, tusa ajají uva ajakbaunum awemauwai.
Nuna ishiak etsa dukap takuni ai, yaakat wekaekamá tikich aents aidaushkam takatsuk wainak batsatun wainkau,
nunik: ‘Atumesh wetajum mina ajajuí uva ajakbauwa nui takaakjum, nuniakjumin betek atum takattajum dutiksanuk akiktajime’, tama ditashkam wegajui.
Dutika ishiak, ataktú jinkiuwai etsa tajiaja ai, nunik takamainun yajuak ishiakui. Ataktushkam dukap etsa tegau ai nunisag we, tikich aents takamainun yajuak nunashkam ishiakui.
Dutika ataktú etsa shiig akagai yaaktanum weuwai, nunikmá aents wainak takatsuk batsamtatman wainak: ‘¿Wagka atumesh takatskesh etsash akapagme?’ tusa iniau.
Tusa iniinam: ‘Iinak makichik aentskesh, nu takagtusta tusagkesh egapainatsui.’ Tiagtai: ‘Atumshakam dekas mina ajajuí takastajum, nuniakjumin atum takastatjum dutiksanuk akiktajime’, tusa ishiaku.
Nunik kiyagmatai, ni inake takatá diinun chichajak: ‘Weme ashí takau aidau untsukam ijumjam, takat nagkantanak wajai wayau aidaunum nagkamsam, akia akiakuam yama nagkamchak wayaunum inagnakta’, tiuwai.
Tusa tima takau aidaun untsuká kaunkamtai, inagnak wayau aidaun makichik tsawan takasbauwa dutiksag akikaju.
Dutikamtai yama nagkamchak wayau aidauk, jutiik aan dukapeap jukittaji tusag anentaimaidau, tujash ditanashkam makichik tsawan takasbaunak dutiksag akikajui.
Dutikawajam, kashikmas nagkamas takasú aidauk ajagtinun senchi kajegkajui.
Nunikag: ‘Jujú inagnamunum kaunawag makichik hora takasagma nuninush, ¿wagka jutii dekas kashikmasa nagkamsa tuke takai takainakua etsa akapag jujai betekash akikume?’ tuidau.
Imatjuinam ajagtin ayaak: ‘Kumpag aidauh, wika tunatukesh akiatsjime. ¿Wi yama nagkamchakun makichik tsawan takagtustajum dutikawagmin akiktajime, tama ayú tichamkujum?
Juuwai atum takasbaugmin jumainaitjum duka. Pai, ju jukijum wetajum. Juna atumin amaag jutiksanuk inagnamunum takasaju aidaunashkam susatasan wakegajai.
¿Wi mina kuichkig asamtai, wi wakegamun akikmamainchaukaitag? Wi pegkeg asan wait anenkagtakun ashí betekak akikmakui, kajeakjum tu yujagme’, tiuwai.
“Anmamtuk aents dekatkau atatus wakegaina nu ukunum juwakagtinai; untsu iman atan anentaimtumachu aina nu dekatkau agtinai. Kuashat aents untsukbau ainawai, tujash wajumchikeuchi etejamu aidauk.”
Jisus niina jintintaiji doce aina nuna Jerusalén wegamunum jintaa ditanak chichajak:
—Yamai Jerusalén jegattag duwi, wi Apajuí Uchijiyaitkun Aentsmaga Akiinauwaitag nunak achigkag sacerdote apuji, nuigtú chicham umiktinun jintinkagtin aidaunum ejetiagtatui maatnume tusag.
Dutijuawagmatai dita jujukiag judiuchu aidaunum sujutkagtatui, pegkegchaun chichajuinak, dushí dushikinakua, asuttan asut awa awajtuinakua, achijag maatnume tusag, tujash dutijuawagmataish kampatum tsawanta juwi ataktú nantaktatjai, —tiu.
Jisus nuna tusa wetatman Zebedeo nuwe, uchijí aidaujai jegantun tikishmatjau segatatus.
Dutikam Jisus ayaak: —¿Wají atsumame? —tau. Tama: —Ame Apu wajasam inamjatnaitam duwi mina uchig jimaja ju, makichik amina untsugmia nuní eketjakum, tikichia au menagmia nuní eketjustin atá tajame, —tau.
Tutai Jisus ayaak: —Amek mina segatam duka dekatsme. Tusa nuwan idayak, nuna uchijin pempentusag: —¿Atumesh mina waitkajus mantuawagtata dusha imanisjumkek waitmainaitjum? —tuinam dita chichainak: —Ehé, iishkam duka waitmainaitji, —tuidau.
Tiagtai Jisus ditan chichajak: —Dekas tajime: Wi waittsan jakattag imanisjumek waittsatin ainagme; tujash mina untsujuí, tikich mina menajuí ekeemsatin atajum tusanuk tumaitsujime. Nunak mina Apag ya aidau ekeemsatnujinak umigkauwaita nuna ekentsagtinai, —tiuwai.
Nunú tabaun diez aina nu antukag, jimaja nuna yachijaí senchi kajegkajui.
Nuniagtai Jisus ditan untsuká: —Atumek shiig dekagme, tikich nugka aina nuna apuji aidau judiuchu aina duka, aentsnak ditanua nunin emak inainawai. Untsu nunú apu aina nuna aentsji aidau, aents aina nuna dita wakegamun inau ainawai.
Tujash atumek aajagmek dutikdaimain ainatsjume. Nunitsuk atum ainajum anuiyatijum eme anentai atasajum wakegautigmek, tikich aina nu takajin amainaitjume.
Atum ainajum anuiya eme anentai atatus wakegauk, ashí tikich aidaun takajin amainai.
Wi dekas Apajuí Uchijiyaitkun Aentsmagan Akiinauwaitag nunak, atum aidautijum mina takagtustinme tusanuk taachuitjai. Wi dekas atumin takagkun mantamnan kuashat aents aidau pujutin uwemtijata tusan taamjai.
Jericonmaya jiinki wegagtai, aents aidau shiig kuashat Jisusan saetukajui.
Nuniamunum jimag aents wainmachu jintá yantamchijin eketu, Jisus nagkaemawai tuinamun antukag senchi untsumkag: —¡Apu David wegantu uchijiyah, jutiish wait anenkagtugta! —wajaidau.
Imatiagtai nui aents ijunaidau jiyaidau, itatkatnume tusag. Tujash ditak nuní senchi untsumkag: —¡Apu David wegantu uchijiyah, jutiish wait anenkagtugta! —wajaidau.
Imatjam Jisus nui wajan untsuk ikaunman iniak: —¿Utugtukti tusagmea wakegagme? —tau.
Tusá iniam dita aiinak: —Apuh, iik wainmaktasa wakegaji, —tuidau.
Tiagtai Jisuschakam wait anentug ditá jiin antinkaju, dutikamuik wainmakag, ditashkam Jisusan nemagkaju.
Jisus ni jintintaiji aidaujai yaakat Betfagé tutainum jegawaju Olivosan mujají najatamunum, Jerusalén tikiju awa nui, nunik ni jintintaijin jimajan awemauwai,
dutikak: —Wetajum au yaakat jegattak aents batsata awi, awi jegakmajum wainkattagme makichik burra jigkam uchijijai wajau. Nunú atia jukim itagtuatajum.
Nu juwagmin, makichik aentskesh: ¿Wagka aikagme? tujamkujaish: ‘Apu atsubau asamtai juwajai, ajum awagtugmaktatui’, tusa ukuktajum, —tiu.
Jujú junikua duka Apajuí etsegtin agak:
“Yaakat Siognum batsamin aidauwah, ‘diistajum atumin apujum imanchauch wajasá burro tsakatnum entsamas minitjamui’,” timawa nunú uminkauwai.
Tiajam ni jintintaiji aidaushkam wegag Jisus tibaunak imatiksag umikaju.
Dutikawag burran uchijijai jukiag itaantaju, dutikawag awantak nugkuagbaujin jukiag mai tuntupen aitkagmatai Jisus ekeebiu.
Nunikmatai kuashat aents asag, Jisus wegamunmanini dita awantak nugkuagbaujin aitug emaidau, tikich aents aidau dukan tsupig jintanmag aitug emaidaush aidau.
Imatikainak aents eemak weedau, ukunum minidaushkam senchi untsumkag: —¡Apu David wegantunum akiinau, Apajuí awemam mina jujú emematiagmi, jujuwai iina agkanmitkagmatnuk! ¡Nayaimpinmayanash nigki agkanmitkattawai! —wajaidau.
Jisus Jerusalegnum wayamtai ashí aents aidauk pampaidau, nuninak: —¿Jusha ya aentsuita? —tuidau.
Tiagtai: —Juka Jisusai, Apajuí etsegtin Galileanmaya, Nazaret pujuwe nuuwai, —tuidau.
Jisus jega Apajuí ememattainum wayaa, nui sujak batsatun sumau aidaujaí ashí agaa jiijú, dutikak aents kuichki yapajiin aidau mesajinashkam shitaki akaketuk, paumá sujin aidau ekeemtaiji aidaunash dutiksag akaketkau,
dutika chichaak: —Apajuí chichame agagbauwa nui: ‘Mina jegajuk Apajuí aujku ijuntaiyai tama atinai’ tawa nuniaig atum kasá batsamtai emaugme, —tiu.
Nuna tusa ishiak wajai wainmachu, shutú aidaujai jega Apajuí ememattainum utsanawagmatai Jisuschakam etsagakui.
Tujash sacerdote apuji aidau, chicham umiktinun jintinkagtin aidaujai Jisus etsaegkagtamun wainkag, nuigtú uchi aidau jega Apajuí ememattainum batsamas untsumainak: “¡Apu David wegantunum akiinauwa nunú uwemtikagtugtatus yamai mina jujú emematiagmi!”, awajuinamun antukag kajekag,
Jisusan chichajuinak: —¿Antamek jujú imataina dusha? Tama Jisus ayaak: —Ehé, antajai. ¿Atumek ausachukaitjum: ‘Uchi tsakat aidau, muntsuaku aidaujai emematjutpainak kantamjutpawagtatui’ tawa duka?
Nuna tusa ukuak yaakat Betanianum we nui kanajui.
Nunik tsawaag kashikmas yaaktanum waketak Jisus yapajau.
Nunikmá higuera jintá yantamchijin wajattaman wainak jegantau, tujash nejeg atsau ayatak dukak wajas atai, chichajak: —¡Amek ajumaish tuke nejekchatnaitme! —tamawaik kukajá wajasú.
Nunikmatai niina jintintaiji aidauk puyatkag Jisusan iniinak: —¿Wajukaya higuerash tabauwaikish kukajé? —tuidau.
Tiagtai Jisus ayaak: —Dekas tajime: Atum Apajuiyai kajintsá anentaimsajum utujimtash utujimtsuk nuniktatuapi takugmek, imá ju higueraya juke jutikmaitsugme, ju muja awa jushakam: ¡Juwi atsuk nayantsanum wajaata! tamak nunimainai.
Tuja atum Apajuí aukujum dekas sujustatuapita tusa segakjumek jukittagme, —tiuwai.
Nuna tusa ukuak Jisus jega Apajuí ememattainum wayaa jintinkagtak wajai, sacerdote apuji tikich apu aidaujai tajuntag iniinak: —¿Aminash ya jintinkagtuata tusash awetamae? ¿Yana chichamenia jusha juniame? —tuidau.
Tama Jisus ayaak: —Wishakam iniastajime, atum nu aigkagminig ujaktajime yana chichamenia jutikaja nuna.
¿Ya awemauwaita Juagnash yamijatjati tusash, Apajuik awemauwait atsa aents aidauk awemauwait? —tau. Tama ditak pempeentunikiag chichainak: “Juagnak Apajuí awemauwai tajinish, ‘¿Tujash wagka dekaskeapi tichau ainagme tujamtata jama?’
Tuja aents aidau awemauwai tita takuishkam, aents aina nu ishamaji, Juagkak Apajuí etsegtinai tuidau asagmatai.”
Nuna tusag utujimag Jisusan chichajuinak: —Dekatsji, —tuidau. Tiagtai ni ayaak: —Wisha tichattajime yana chichamenia jutikaja nunak, —tiu.
Jisus ditan iniak: —¿Jusha atumesh wajuk anentaimtagme? Aents uchijí jimag ajujakuí, nunin makichik uchijiya nuna chichajak: ‘Uchuchih, uva ajakbauwa nui weme takastá’, tiuwai.
Tama nu uchi chichaak: ‘Wika apawah wemaitsujai’ tiu ayatak awake anentaimag weuwai.
Tuja tikich uchijiya nunashkam dutiksag tiuwai. Tama nu ayaak: ‘Ayú apawah, wetajai’, tusa tiu ayatak wechauwai.
Ju jimag uchi pachisa taji nuanuish, ¿tuuwa apají wakegamunash umigkauwaita? Tuinam dita aimainak: —Dekatkauwa nuuwai, —tiaju. Tiagtai Jisus ditan chichajak: —Dekas tajime: Aents apú kuichkiji atinun yajumin aidau, nuigtú nuwa akiká takatai aina dushakam pujutjin yapajiawag, Apajuí inatjati tusag atumin nagkaetamsau imaninawai.
Atumek Juan dekaskea nuna jintinjamainaigkish dekaskeapi tichaugme; tujash apú kuichkiji atinun yajumin aidau, nuwa akiká takatai aina dushakam dekaskeapi tusag tudaujinak idaisaje. Atumek nunidau wainiatkugmesh, pujutjum yapajiajum dekaskeapi tichaugme.
“Antuktajum ju augmatbaushkam: Aents ajajin uva ajakuí, dutika tanishig, uva yumiji ijugtinnash umik, wajasá diistinnash torre tutain yakí jiikuí. Dutika wajumak aentsun: ‘Atum ju takastajum, dutikakjum minash sujustajum’, tusa susa ukuak, nigka tikich nugkanum atushat weuwai.
Dutikau asa uva tsamat uminkau asamtai niina inake aidaun ishiakui, aents nui takaak batsata nui jegawagmatai, uva neje susam jukiag itagtuatnume tusa.
Dutikam inak jegawagmatai ajanum takaina nunú, achikag makichik ayatak suwimawajui, tikichnak maawajui, tikichnashkam aikasag kayai tukuí tukuinakua maawajui.
Dutikawagmatai ataktushkam nuní kuashat ni inake aidaun ishitkauwai. Dutikamtai nunashkam dutiksajag maawajui.
“Dutikawagmatai inagnamun niina uchuchijin: ‘Mina uchignak ajantusampap diimain ainawa’, tusa awemauwai.
Tujash ajanum takaina nu uchi minittaman wainkag ditak pempeentunikiag: ‘Auwai ju aja juna jukitnuk, dekas maa ajapami, dutikaku juka iinu emami’, tuidau.
Tusag achiká jukiag ajá ukumtikiag maawajui.
“Atumesh wajuk anentaimjume, dekas ajagtina nunú minakush, ¿itugmainaita ajanum takaina nunash?”
Tutai dita aiinak: —Aents pegkegchau aina nunak wait anentsuk kajeg utsaumainai, dutika tikich takau aidaun idaitumainai ajak uminkamtai juwiinakush, midau amaina nunak dutiksag sujin atinme tusa.
Tiagtai Jisus ditan iniak: —¿Atumek ausachukaitjum Apajuí chichame agagbauwa nui: ‘Aents jegá jegamin aidau kayá ajapawajua nunú, kaya dekas jegá ichichkatin apututia iman wajasé. Nunak Apajuí dutikau asamtai jutii anentaig ejetumaitsui’ tawa duka?
“Nuaduí tajime: Apajuí atumin inapa nunak idayak tikich aentsun inagtinai, midau atin aidaunak dutiksag itagtuatnume tau asa.
Aents nu kaya nui iyauk tsainkatnai, untsu kaya aentsnum iyaakug aentsnak tuke yuku ematnai.”
Nuna tusa augmattai antukag sacerdote apuji aidau, fariseo aidaujai: “Nunak jutiin tujamji”, tuidau.
Nuniau asag achikta tuidau; tujash aents aidaun ishamaidau: Jisusak Apajuí etsegtinai, tuidau asagmatai.
Jisus ataktú tikich augmatbaun pachis augmatak tau:
“Apajuí jutii inapa duka apu ni uchijí nuwentai jistamjak yutain umikua nujai betekmamtinai.
Ishiakui ni inake aidaun aents ipaamu aidau untsuktajum tusa, tujash ipak aidauk nuwenbaunum minitnak dakitjajui.
Nu nunikagmatai ataktú tikich inake aidaun awemak: ‘Ujaktajum ipak aidau dita yumainnak ashí umikjai, mina bakag aidaun, kuntin uduekbau aidaunashkam maatajum tijai. Ashí uminkae, ipak aidaushkam nuwenbaunum kaunkatnume, tusajum titajum.’
Timatai timae tusa ujainamash ipaamu aidauk antugtsuk ukuinak, makichik ajajin wegai, tikich wajiijin sujak wegajui,
nuniai tikich aidauk, apú inake aidaun achikag suwi suwimainakua maawajui.
Dutikamun apu antuk kajeká suntaji aidaun ishitkauwai, dutikam wejiag aents magkagtuau aina nunak kajegká, ashí yaaktajinash apejuk ukugkiajui.
Nuna dutikawagmatai tikich inake aidaun: ‘Nuwenbaunum yuwatnuk ashí uminkae, tujash wi duwik ipaamu aidauk taachagtatui.
Nunin asamtai, yaaktanum jinta dekas nagkaematai aina nui wejum, ashí aents atum wainbauk ipaatajum, nuwenbaunum kaunatnume’, tiuwai.
Tiajam inak aidaushkam shiyakag, ashí aents dita wainbaunak ipaawajui, aents pegkeg, pegkegchau aidaujai. Imatikamu asa jeganmag shiig piyakajui.
“Imanikmatai apushkam wayau, ipak aidaun diistatus. Nunikmá wainkau makichik aents nuwenbaunum wegaku nugkutainak nugkutsuk wayaa eketun,
nunik: ‘Kumpajuh, ¿wajuk amesh juwish wayaume jaanch nuwenbaunum nugkutai nugkutskesh?’ Tama duka aentsuk aimtsuk eketu.
Kuashat aents untsukbau ainawai, tujash ujumchikiuchi etejamu aidauk.”
Nuna Jisus timatai fariseo aidaushkam jiinjag ijunjaju, makichik aents Jisusan iniasti, tamash wajintig timatai tsanumjugmi tusag chichainak.
Nunikag nui chichaman umikag ditá aentsji aidaun, Herodesan aentsji aidaujai ishiakajui. Dutikawajam ditashkam Jisusan jegajiag: —Jintinkagtinuh, jutiik dekainaji ame dekaskea duke chichau asam, Apajuí jinti dekaskea duke jintinkagtam duka. Amek aentsú niimé diigsam shiig awajkatasamkesh chichatsme.
Nuniau asaamin tajame, ¿amesh wajuk anentaime, Roma apujiya nuna kuichkiji atinush sumainashit, atsa sumaitsuak? —tuidau.
Tiagtai Jisusak dita pegkegchau anentaibaujinak shiig dekaju asa: —¿Tsanujatin aidauwah, wagka tsanujá dekapjustasagmesh wakejutagme?
Iwaintugkakjua kuichik wajukuwa apush suwagme, —tama makichik kuichkin ejentuntaju.
Dutikam nuna wainak: —¿Yana niimé dakumkaya daajish agagbauwaita? —tusa iniidau.
Tama dita ainak: —Anka Roma apuji dakumkamui. Tiagtai: —Roma apujinua duka nigki susatajum, Apajuinua dushakam Apajuik susatajum, —tiuwai.
Aaja tiajam anentai jegagchaju, nunikag waketuinak ukukiaju.
Nunú tsawantaik saduceo aidaushkam Jisusan wejiaju, ditak aents jakau aina duka nantagchatnai tinu asag Jisusan iniinak:
—Jintinkagtinuh, Moisés chichaak: ‘Aents nuwan juki uchin akiitsuk jakamtaig, ni yachintin nuwan juki uchin akiimainai, dutika yachí uchijiya nunin emamainai’, tiuwai.
Tuja nuniamunum, iina patayí siete yachigbau aayi. Nuanuiya nagkamchak iwai nuwenauwai, nunik dukap pujutsuk uchinash akiitsuk jaak nuwanak yachin ukugkiuwai.
Nunikmatai tikich yachi jukishkam uchinak akiitsuk jakauwai, tuja kampatuma nu jukish nunisag jakauwai, nuni nuninakua siete aajakajua duka ashí jinawajui.
Nu ashí jinawagmatai pujus nuwashkam jakauwai.
Siete aajakajua duka ashí nunak nuwatjaju aina duwish ¿yana nuweg atinaita atak jakau nantainamunmash? —tuidau.
Tama Jisus ayaak: —Atumek Apajuí chichamen tawa dusha dekachu, niina senchijiya dushakam wainkachu ainajum nuaduí dewakugme.
Atak nantajagtin aina duwik makichkish nuwenachagtinai. Apajuí aentsji nayaimpinmaya aina nuninuk agtinai.
Tujash jakau nantajagtinun pachis Apajuí tibau ni chichamen agagbaunum:
“ ‘¿Witjai Abraham, Isaac, Jacob aina nuna Apajuijinuk’ tawa duka ausachukaitjum? ¡Apajuik jakau aidaun Apajuijinchui, iwaaku aina nuna Apajuijiyai!”
Nuna aatus Jisus jintinkagtua ashimkamtai, aents aidauk anentai jegagchaju.
Jisus saduceo aidaun itatmitkakbaun antukag, fariseo aidaushkam ijunjaju.
Nunikbaunum nuwiya makichik, chicham umiktajum tibauwa nuna jintinkagtin, wi Jisusan iniastajai wajintig, tusa jegantun:
—Jintinkagtinuh ¿chicham umiktin aina nuwiya dekas puyatjusa umimainush tuwaita? —tau.
Tama Jisus ayaak: —‘Amina Apujum Apajuiya nu imá senchi aneeta, nuniakum Apajuinu pegkeg aina duke dekaata, imá niinig anentaimsam pujustá’ tawai.
Juuwai dekatkau umimainuk, juuwai chicham umiktina nuwiyan nagkaesauk.
Untsu tikich jujai betekmamtina duka: ‘Amijai ijutkau aidaushkam amek anenmamsam aneeta’, tawai.
Ju jimag chicham umiktajum timawa juuwai Moisés nuigtú Apajuí etsegtin aidau jintinkagtujakú aina duka, —tiuwai.
Fariseo aidau ijunjamutak batsataig Jisus iniasu:
—¿Atumesh wajuk anentaimjume, Kristush ya wegantuita? Tuinam dita aiinak: —Kristuk David wegantui, —tuidau.
Tiagtai: —Nuniaish ¿wajuk asamtaiya Davitash Wakaní Pegkeji chichamtikmash Kristunash Apú tawa?
Tau asa: ‘Apu mina Apujun chichajak: Ekeemsata mina untsujuí, nunikamin wi amina shiwajum aidaunak aminí ikaunmakmatai duwi ame diisminum’, —tiuwai.
—David, Kristun Apug tujakua nuniaish, ¿wajuk asaya David wegantush amainaita? —tau.
Nuna tutai aimainchau dekapedau asag, makichik aentskesh iniaschajui. Nui nagkamsag ataktuk iniaschaju.
Nunikagmatai Jisus aents aidaun, niina jintintaiji aidaujai
chichajak: “Chicham umiktinun jintinkagtin aidauk, fariseo aidaujaig Moisés chicham umiktinun jintinkagtujakua nuna jintinkagtuinawai.
Nuniau asamtai, ashí dita dutikatajum tujamaina duka imatiksagmek umiktajum, tujash ju umimainai tuinayatak pegkegchau takaina duka atumek takasaigpajum.
Ditak chicham umiktin kakajus umimainchauwa ibaunak tikich aents aidaunak, jujú umiktajum awajuinawai, tujash ditakesh umiinatsui. Ditak, iik kijin jumainchauwaitku tikich ayanka, machikish yaitsuk idaimaina numamtuk wajainawai.
Dita takaina nunak, ashí tikich aents aidaush, minak eme anenjus diigtinme tusag aaninawai, nuninak nijayinish sentan wegkagman jukiag, chicham umiktajum tibau aidaun agak, kuntujinish dutiksag jigkamá yujainawai. Aantsag nugkuagbauji weniya nuwish sasamjuk detujag nugkujag yujainawai.
Jistatin yuwinamunmash, dekas apú ekeemtai shiig iwajamu aina imanun etegkawag ekeemsagtatus wakegainawai. Jega ijuntainum wainakush ekeemtai pegkegnum ekeemsagtatus wakegainawai.
Nunidau asag, aents kuashat ayamunum igkuntuinakush puyatjutus kumpamjuinak: ‘Jintinkagtinú’ tujuttinme tusag wakegainawai.
“Tujash atumek: ‘Jintinkagtinú’ tujuttinme tusagmek wakeemaitsugme, ashí atum aidautigmek yatsut asajum, ‘yatsujú’ tudaimain ainagme, imá makichki atumí jintinjamnuk.
Atum aidautigmek ju nugka juwiyag: ‘Apawá’ tumainuk atsawai, imá makichik: Apawá tumainuk Apajuí nayaimpinum puja nunuwai.
‘Jintinkagtinú’ tama atasagmekesh wakejigpajum, Kristua auke: Jintinkagtinú tama amainuk.
Atum ainajum anuiya dekas iman atatus wakegauk tikichin umigmainai.
Ni nigki eme anenmamuk wainak juwaktinai; untsu aents eme anenmamchauwa nunú dekas wagaakuk atinai.
“¡Chicham umiktinun jintinkagtin aidautigminak, fariseo aidautigmijai wait anentajime, waitjuidau asagmin! Atumek aents Apajuí nemagkata tuinaig shiig jintinchau asajum, waiti epetmaina numamtuk awagmajum duwi. Tujash atumkesh uwemainnum pujatsjume, nuniau asajum tikich aidau uwemjati tusagmesh idaitsugme.
¡Atum chicham umiktinun jintinkagtin aidautigminak, fariseo aidautigmijai wait anentajime, waitjuidau asagmin! Atumek nuwa wajé jee atankijum, aents aidau: Pegkegnap takainawa, tujuttinme tusajum Apajuí au aujuinakuajum ukú yujau ainagme, nunin asajum imá senchi suwimak jukitin ainagme.
“¡Chicham umiktinun jintinkagtin aidautigminak, fariseo aidautigmijai wait anentajime, tsanumin asagmin! Atumek aents aidau atumi nunitaijum jintintuajum atumea nuninuk ematasajum, kukag yujasjum, nayantsanum wejigmesh egaa yujau ainagme, dutika unuinagjum atumi nagkaetamas jii ajumaish kajinkashtinnum suwimkan juwak waitmain emá idayin ainagme.
“¡Atumek aents wainmachuitak jintan inakmastatus wajukmaina numamtuk wajau asagmin wait anentajime! ‘Jega Apajuí ememattaiya nuna adayas aents ni dutikatnujin umiktatjai tauk wainkayai’ tajume; ‘tujash aents ni dutikatnujin pachis, jega Apajuí emematainum oro awa nuna adayas tauk dekas imatiksag umimainai’, tinu asagmin.
¡Anentainkachu, wainmachu aidauwah! ¿Dekas imanush tuwaita orokaih, nuniachkush jega Apajuí ememattai oron pegkeemtika duchaukaih?
Atumek: ‘Altaran adayas ni dutikatnujin umiktatjai tauk, wainkayai’ tajume; ‘untsu Apajuí anentag suwamu altarnum patatun adayas tauk, dekas imatiksag umimainai’ tinu ainagme.
¡Anentainkachu, wainmachu aidauwah! ¿Tuwiya dekas imanush, Apajuinu atin kuntin anentag itaamua dukaih, atsa altar nunú itaamun pegkeemtika duchaukaih?
Aents ni dutikatnujin pachis altaran adayas tauk, ashí altarnum patatujaí taku tawai.
Tuja jega Apajuí ememattaiya nuna pachis taushkam imá jeganak takug tatsui, Apajuí nui puja nujaí taku tawai.
Aantsag aents nayaimpin pachis taushkam imá nayaimpinakek tutsuk, ashí Apajuí pujamujiya nunash taku tawai.
“¡Chicham umiktinun jintinkagtin aidautigminak, fariseo aidautigmijai wait anentajime, waitjuidau asagmin! Atumek ajak menta, anís, comino aatsajum puyatjusjum diezmó wajagme. Ju dutikayatkujum chicham umiktina nuwiya pegkeg takata nuna, wait anenkagtutan, Apajuí umigtan jintinkagta duka umiatsjume. Tujash ju aina jujú umiakjumesh, nuigtú tikich umiktin aina dushakam umitskek idaimain ainatsjume.
¡Atumek aents wainmachuitak jintan inakmastatus wajukmaina numamtuk wajagme tikich jintinkujum; atumek uwagtinjumin wiyunch egkemamtai kujajaig tusa jiikí ajapeayatkujum, dekas wenunmash camello waimainchauwa imanun kujamaina numamtuk wajagme!
“¡Chicham umiktinun jintinkagtin aidautigminak, fariseo aidautigmijai wait anentajime, tsanumin asagmin! Atumek shikiká umutai, nuigtú plato aina nuna awanke nijamaina numamtuk wajagme. Tujash atumi anentaiminig kasamtaijum, pegkegchau takamtaijum aidau piyak ajutjamainawai.
¡Fariseo wainmachu aidauwah! Dekatkauk shikiká umutai, nuigtú plato aina nuna initkega nuuwá dijagta, dutikam awankeshkam tsuwatchau atatui.
“¡Chicham umiktinun jintinkagtin aidautigminak, fariseo aidautigmijai wait anentajime, waitjuidau asagmin! Aents ukusbau awanke pujuí ukatkamu asa pegkeg wajas au, ujaká diyaam kaujú niina ukunchí aidaujai tsuumain wajas aama imanaitjume.
Atumshakam dekaskenmag nunisjumek aents aidau emtinig pegkeja iman iwainmamjume; tujash initkagminig tsanumtaijum, pegkegchaujum aidau piyak ajutjamainawai.
“¡Chicham umiktinun jintinkagtin aidautigminak, fariseo aidautigmijai wait anentajime, waitjuidau asagmin! Atumek Apajuí etsegtin aajakú aidau ukusbauji aina nunú iwagjume, dutikakjum aents pegkeg aidau kajegbauwa nunú dakumká najanajum shiig iwajajum ekenjume,
dutika chichaakjum: Ii muunji batsamajakua nunú tsawantin jutiish pujujakuitkuik, Apajuí etsegtin aajakú aidauk maawaigpajum tusais ayamjumain ajabiagtai, tajume.
Ju tau asajum, Apajuí etsegtin aajakú aidaun kajegkú aina nuninuk atumesh iwainmamjume.
¡Atumin muunjum nagkamamua duka atumshakam dutiksagmek emajume!
“¡Atumek iwanchi uchijí asajum aents tsanú yujagjum ibautigmesh! ¿wajuk uwemtugta tajume, Apajuí suwimkan sujamak jii ajumaish kajinkashtina nui chimpipatta duwish?
“Nunin asamtai wi awetittajime Apajuí etsegtuktin aidaun, aents yacha aidaunash, jintinkagtuatin aidaunashkam. Tujash atum nunú aina nuwiya achigjum maattagme, dutikakjum tikich aina duka jega atumi ijuntaijum aina nui awayajum asutiattagme, dutikakjum yaaktanum wekaetusjum waitká yujagtin ainagme.
Aaja nuniau asagmin, aents pegkeg aidau ju nugka juwi kajegkú ainajum duwi, Abel maamua nui nagkamas, Apajuí etsegtin Zacarías Berequiasa uchijí, jega Apajuí ememattainum pujau, altara ejapeen mau ainajum duwi suwimkak suwam atatjume.
Dekas tajime: Nunú suwimkak ashí atum ainajum anutijum jukitnaitjume.
“¡Jerusalegnumia aidauwah, atumek Apajuí etsegtin aidaush main ainagme, nuigtushkam Apajuí chichagkagtukti tusa awetugmagmataish, kayai tukuí tukuinakuajum main ainagme! ¡Wika shiig kuashat wakeesan, atash uchuchiji aidaun nanapen awayag ijumag kuitamama numamtuk, atumnash ijumjan kuitamkata tamash atumek dakitjamugme!
Nuniku asagmin jujú atum batsatjum juka ukumkimu, aents pujugsachbau agkan agtatui.
Nunin asamtai tajime: Yamai nagkamsagmek ataktuk waitkashtatjume, nuniautijum wi minakui: ‘¡Apajuí awemam mina ju emematiagmi!’ tujuttinaitjum duwi waitkatin ainagme.”
Jisus jega Apajuí ememattainmaya jiinki wetai, niina jintintaiji aidau amainagkag nu jegamkamun inaktuinak awaantaju.
Dutikam Jisus chichaak: —¿Ju ashí imag ekenjá jegamkamua ju wainjumek? Dekas tajime: Makichik kayakesh ekenjamu aina nuwiyag juwakchatnai, ashí tsaikbau atinai, —tau.
Jisus Olivosa mujajin waka ekeemsamtai, niina jintintaiji aidau jegaantag niinak iniinak: —¿Nunash wajutik dutikawagtin ainawa? ame taattaku wajataish, tuja nugka nagkanbau jegattak wajataish wají wantiniagtinaita, nunú ujajatkata, —tuidau.
Tiagtai Jisus ditan ayaak: —Kuitamamkatajum, makichkish tsanugmajainum.
Wagki kuashat aents aidau mina daajun adaimasag midiagtinai nuninak: ‘Witjai Kristunuk’ tusa kuashat aentsun tsanuagtinai.
Maaninawai tuinamu antitnaitjume, nuigtú maaniawagtasa pampandayamushkam, imaniakuish puyatkaigpajum. Duka aatus nagkaemaktinai tujash nu achatnai nagkanbauk.
Nugka muunnum batsamin aidaushkam mai imannumiajaig maadiagtinai, tuja nugka yaignum batsamin aidaushkam, tikich nuninnum batsatujai maadiagtinai. Jata waamak aentsun nagkaematug ijinbaush atinai, yapagtash tepeatnai, ugtanash kuashat nugkanum ugtinai.
Tujash jujú aina juka waitut yamá nagkamnak imanitnai.
“Ju nuniamunum atumnashkam achigmakag jujamkiag wai waitkagmainakua mantamawagtinai. Atum mina nemagtin aidautigminak ashí aents aidau kajegtabiagtinai.
Nu tsawantai kuashat aents minai dekaskeapi tusa anentaimaidaush idaisagtinai, nuninak kajegdayagtinai; imanidau asag pempé pempeentunikiag achinidiagtinai.
Kuashat aents Apajuí chichame etsegji tusa tsanumaidaush wantinjatnai, nuninak kuashat aentsun tsanuagtinai.
Kuashat pegkegchau aitnai, imaniau asamtai kuashat aents Apajuí aneamujinak mijakagtinai.
Tujash ni mina nemagtukbaunak nunisag pujusá nagkanbaunum jegaa nu uwemjatnai, nunik ajumaish pujut nagkanchauwa nui pujustinai.
Apajuí inamjatin yamajam chicham pachisa etsegbauwa juka, ashí nugkanum etsegkamu atinai, ashí aents aidau dekaatnume tabau asamtai. Nunikmatai nagkanbauk atinai.
“Apajuí etsegtin Daniel aajakua nu, Apajuí dakitmainun shiig pegkegchau dutikawagtinun pachis agajui, (nuna aujuk dekaatnume): Jega Apajuí ememattai pegkegma nui aents utsanainak, dita apajimtaiji dakumkamun tikima pegkegchaun awayawagtinai tawa nuna dutikaidau wainkugmek,
atum Judea batsatutigmek mujanum pisagtajum.
Tuja jega jegamká tuntupé paka inagnakbaunum waka pujaushkam akaikig wajiijinak jukiigka.
Aantsag ajanum takaak pujaushkam, pataká nugkugtinun jukitjai tusag waketjukigka;
¡Tujash nunú tsawantin nuwa ejamtin, nuigtú uchí amuntsuaku agtina nunak wait anentuinajai!
Apajuí ausatajum, atum pisamua nu tsetsek tepeamunum, nuniachkush tsawan ayamtai aigkish ajutjaminum.
Apajuí nugká najanauwa nui nagkamas yamaya juwish imanika waitchatain, atakea duwish imanika waittsashtin tikima senchi waitiamu atinai.
Nu imanika waitiamun Apajuí imijtsuk idaitaik, makichik aentskesh uwemainchau ainawai, tujash Apajuí ni aentsji agtinun etegjauwa nuna wait anentau asa, waitut ayatak wegaunak imijkatnai.
“Tuja makichik aentskesh: ‘Juwi Kristu pujawai diistajum’, tachakush: ‘Awi pujume’, awajtamainakuish dekaskeapi tiigpajum.
Kuashat aents: ‘Kristuitjai’ tusag tsanumiagtinai, aantsag: ‘Apajuí chichame etsejin ainaji’ tusag tsanumaidaush agtinai. Nuninak aents dutikmainchau aidaun iwainainak tsanuagtinai, dutikaidau asag Apajuí etegkamu aidaunash dita tsanuamunak tsanujagtinai.
Junak yaunchkesh timajime.
Nu aaja tibau asajum: ‘Kristuk uwegshunum pujawai diistajum’ tujamainakuish wejumek diisaigpajum. Nuna tujamchakjash: ‘Diistajum ju jega tesamua juwi pujawai’ tujamainakuish dekaskeapi tiigpajum.
Wi Apajuí Uchijiyaitkun Aentsmaga Akiinauwaitag nuna minaknuk, peem etsá minitia nuwiya peeti, etsá akaetaiya atú peemama numamtuk wajaktinaitjai.
Tuwí jakau tepettawa nuna chuwagkak tuwakagtinai.
“Nunú waitut nagkaemaig etsag suwe wajastinai, nantushkam etsanjashtinai, nayaimpinmaya yaya punjau aidaushkam nugkanum kakeyagtinai, imanidau asagmatai nayaimpinmaya machikish umushmainchau aidaush buchitjatnai.
Nunú imaniai wi Apajuí Uchijiyaitkun Aentsmaga Akiinauwaitag nuna, nayaimpinmayan ashí mina senchigjai tsawan wajasá minamujun waitkag, ashí aents nugkanmaya aidauk ishamjukag buutiagtinai.
Wi mina aentsug nayaimpinmaya aidaun ishiaktinaitjai, ashí mina aentsug etejamu aidau nugka nagkatkamunum batsatun, umputai trompetan senchi umpuntug ijumjatnume tusan.
“Numi higueran pachisan augmattsan titatjim nu anentaimtustajum. Atumek: ‘Higuera duke betenkakuig wamkeap esat nagkamnattawa’, tusajum dekau ainagme.
Nunisjumek atumshakam, ashí wi tajim nunú imanisag uminag wegau wainkugmek, yamaik Apajuí Uchijí Aentsmaga Akiinauwa nu taatnuk ashí jegaegapi titin atajum.
Dekas tajime: Wi Jerusalegkan pachisan ashí tajim duka yamai aents batsataina jusha ashí jinuinatsaig uminkatnai.
Nayaimpik nugkajaig megkaejatnai, tujash mina chichamjuk umintsukek juwakchatnai.
“Tujash wají tsawantinig, wají horatinig taatnaitja nunak makichkish dekainatsui, nayaimpinmaya aents aidaukesh dekainatsui, imá mina Apajuk dekawai.
“Wi Apajuí Uchijiyaitkun Aentsmagan Akiinauwaitag nuna minittakun wajataik, Noé pujai wajukejakú aina numamtuk wajagtinai.
Nunú tsawantaik eke nujag ashí nugkan amuatsaig batsamsag, yutai yuwinak, umutnash umuinak, nuwenainak, nawanjin suju wajá batsatai, Noé niina arcajin egkemauwai.
Nunikmataish pachitsuk tuke imaní batsatainai, nujag ashí nugkan amuak ashí aentsnak tajak utsagkui. Numamtuk aents pachiakats pujuinai, wi Apajuí Uchijiyaitkun Aentsmagan Akiinauwaitag junak taatnaitjai.
Junashkam tajime: Jimag aents ikam wekaguk makichik juwaku, tikichik ukuam atinai.
Jimag nuwa shaa dekeenak pujuidaushkam makichik juwaku, tikichik ukuam atinai.
“Atumek aneaku pujustajum, wají tsawantinig atumí Apugmish minitnaita duka dekachu asajum.
Ju anentaimtusjum diistajum, aents jeentin kasa kasagkatasa utuam atinjin dekakug, kanutsuk iwá pujauk, jeenig utuam amaitsui.
Numamtuk atumshakam aneaku pujustajum. Wi Apajuí Uchijiyaitkun Aentsmagan Akiinauwaitag nunak tsawan imatika anentaimtachbau ai minitnaitjai.
“¿Yaita inak apuji tibaunak imatiksag umin, shiig anentaimkau asamtai, apuji kajitus niina jeen batsatun yutain diyaku susati tibauwa nuninush?
Nunú inak apuji inaja ukukbau ashí ni tibaunak betek umiká pujakug, apuji minitaish shiig aneemainai.
Dekas tajime: Nunú inak imanis umiaunak apujishkam: ‘Ashí mina ajutuina duka ame kuitamjutin atá’, tusa idaitumainai.
Untsu inak pegkegchau asa: ‘Mina apujuk waamak taashtatui’, tusa anentaimas
niina apuji inake aidaun senchi suwimak, nigka shiig yuwak, nuigtushkam nampen aidaujai umak wekagai,
apuji tsawan dekachmau ai pachiachmau takamá wainak,
senchi suwimkan susa, tikich aents wait aidaujai betek waittsati tusa idaimainai. Dutikam nui pujus senchi buutak daik takegtú pujumainai.
“Apajuí aentsnum inama duka, diez nuwa muntsujut lámpara jukiag nuweenun uyuntsagtatus wejiajua nujai betekmamtin atinai.
Cinco nuwa aina nunú shiig anentaimsag umintsajui; nuninai tikich nuwa cinco aina duka anentaimtugchajui nunak,
nunidau asag lamparajin yajamainnak aceitenak jukichaju ainawai.
Untsu nuwa shiig anentaimas umintsaju aina duka, lamparajin juinakush botellanum aceiten aimak jukiajui.
Nuwenatna nu tachatai, dakai dakainakua kaji pujajuinam ashí kajigkajui.
Nunik kajigkag batsatai aehaet ai antukajui: ‘¡Nuwenatta duka minawai, jiinjajum igkugtajum!’ tusa untsumjamun.
Tutai nunú nuwauch aidaushkam lamparajin ekemaktasag umiidau.
Nuniamunum nuwa nuna anentaimtugchaju aidauk, pachiakats pujuidau asag, tikich nuwa shiig anentaimas uminkaju aina nuna: ‘Minash aceitijum machik yajatjuata, jutii lamparajig kajinainawai’, tuidau.
Tama dita aiinak: ‘Dekas aceite sujutainum wejum sumaktajum, akantunisa jukimak ajutá abuekashtatui’, tiaju.
Tiajam aceiten sumaktatus weenai, ukunum aents nuwenushkam tau, nunikmatai nuwa umintsag daká batsataidauk, nuwenku jistabaunum utsanawaju, nunikmatai waitin epediuwai.
Nuniku ai nuwa aceiten sumainak wegajushkam kaunkag: ‘¡Apu waiti ujatjikia! ¡Apu waiti ujatjikia!’ wajaidau.
Imatjam ni ayaak: ‘Wika atumnak wainchaujime, atumesh yatsu ainajum’,” tiuwai.
Jisus nuna tusa: —Nuaduí atumek aneaku batsamtajum. Wi Apajuí Uchijiyaitkun Aentsmagan Akiinaun taatnaitag duka tsawantak, nuigtú horash wajukeaig taatnaitja dushakam dekatsjume, —tiuwai.
“Apajuí aentsnum inama duka, aents wiyakuch tikich nugkanum wetatak pujus, ni inake aidaun untsuká ikaunman kuichkin tinamkauwa nujai betekmamtinai.
Makichik inaken cinco mil kuichkin susauwai, tikichin dos mil, kampatuma juna mil susauwai. Junak makí makichik dita takamainjin diijus tinamkauwai. Dutika ukuak tikich nugkanum weuwai.
Inak cinco mil kuichkin jukiuk, wajiin sumag sujak nuigtushkam imatiksag cinco mil kuichkin ikaugkauwai.
Tuja dos mil kuichkin jukiushkam, niishkam dutiksag dos mil kuichkin ikaugkauwai.
Untsu inak mil kuichkin jukiuk, nugkan tai yutua idaisauwai ni apuji kuichkijinak.
“Kuashat tsawan nagkaemakiu ai, apushkam ni inake batsatbaunum wakitki tauwai. Nunik, wajupak kuichkinash ikaugkaje tusa dekajuawagtatus nagkamau,
nuniai dekatkau cinco mil kuichik susamua nu, nuigtú cinco mil juki ejentun chichajak: ‘Apuh, cinco mil kuichik sujusmayum nunak juwi itajuajame, nunú kuichkia nuna takamtiksan, nuigtú cinco mil kuichkin ikaugkamua nunashkam itajuajame’, tau.
Tama apuji chichajak: ‘Ayú, amek inak pegkeg, nuigtush chicham uminaitme. Machik susamuitkum imatikam ikaugkaume, yamaik aan kuashat amastajame. Mina jegajuí wayaata, nunikamin iijai dakujusmi.’
Tusa inagnaig, tikich dos mil kuichkin jukiuwa nu jegantun chichajak: ‘Apuh, minak dos mil kuichik sujusmayume nunak juwi itajuajame, juna takamtiksan nuigtú dos mil kuichik ikaugkamua nunashkam itajuajame’, tau.
Tama apuji chichajak: ‘Ayú, amek inak pegkeg, nuigtush chicham uminaitme. Machik susamuitkum, imatikam ikaugkaume, yamaik aan kuashat amastajame. Mina jegajuí wayaata, nunikamin iijai dakujusmi’, tiu.
“Nuniai tikich mil kuichkin jukiuwa dushakam jegantun chichajak: ‘Apuh, wika ame waitkagkagtinaitam nuna dekagjame. Amek ajak ame ajakmachbau aig juukam yajumnaitme aminuchu aig,
nunin asamin amina ishamakun kuichkigminak nugká tain yutuan idaisabiajai, dutikamun yamai juwi itajuajame, ju jukita’, tau.
Tutai apuji ayaak: ‘Amek inak pegkegchau, dakitme. Wi ajakmachiatkun juukan yajumin dekajiatkumesh,
¿wagka kuichik kawegti tusa egketainum takau aidau susachmayume? Dutikauwaitkuminig wi taakun midau kawegkun jumain awajkajai.
Aanú kuichik atankijum, diez mil kuichik aja nu susatajum,
wagki aents kuashat ajamuk nuní dukap suwam atinai, dutikamu asa nuní kuashat ajitnai; untsu piipich aja duka, nu piipich ajamua duke atantam atinai.
Ju inakak atsumnatsui, jukijum agaa suwea awi jiiktajum, nui pujusá buutak daik takegtú pujutnujiya nuanuí’, tiuwai.
“Wi Apajuí Uchijiyaitkun Aentsmagan Akiinauwaitag nuna, mina senchigjai nayaimpinmaya aents aidaujai minaknuk, wi ekeemsa inamjatin tsawan wajas abaunum ekeemsatnaitjai.
Nunikmatai mina emtijui, ashí aents nugkanum batsataidauk tuwakagtinai. Imanikagmatai aents uwijá kuitamin, uwigjin chiwujai akanama numamtuk makí makichik akanjatnaitjai,
midau aidaun untsugnum ijumkun, aents pegkegchau aidaunak menanum ijumjatnaitjai.
Dutikan wi Apu asan mina untsujuí ijumjamun chichagkun: ‘Minitajum atum mina Apag pegkeemtikbau aidautigmek, nunikjum atum pujustinun Apajuí nugkash najannatsaig umikbauwa nui wayaatajum.
Atumek wi yapajakuish ajamjusbaijume, kitabiajai nuniakuish umutaig sujusbaijume, jeenchau wekagaish, atumi jeemin awaintuabiugme.
Nugkumain atsugtakuish atum sujusbaijume; jaakun tepakuishkam taajum ijagtusbaijume; achigkagmatai egketaish waitkatasajum tajutbaijume’, titinaitjai.
Nuna aatsa tai aents pegkejan takasú aidau: ‘Apuh, ¿wajutiya ame yapajú wekaeminish ayujabiajame? ¿Wajutiya kitamá wekaeminish umutaish amasbaiji?
¿Wajutiya jeenchau wekaeminish iina jeenish awayabiajime, tuja nugkumain atsugtamkuish, wajutiya jaanchish amasbaiji?
¿Iish wajutiya ame achinká pujaminish tajuawabiajime? ¿Wajutiya ame jaakum tepaminish taawabiaji?’ tujuttinaitjume.
Tujutkugmin wi ayaakun: ‘Dekas tajime: Ju mina yatsug imanchauch ainaigkish wait anenjauwaitjum duka, mina dutijuau ainagme.’
“Nuna ti menajin ijunun Apu chichajak: ‘Pegkegchau aidauwah, juwi minai ijuntsuk, jii ajumaish kajinchau iwanch ni aentsjijai egkematin umigkamua nuanuí wetajum.
Atumek wi yapajakuish ajamjuschabiugme, kitamakuish umutaig sujuschabiugme;
jeenchau wekaekuishkam pujumainuk sujuschabiugme; nugkutai atsumakuish sujuschabiugme, jaaknush tepebiajai, achinkanush pujubiajai, nuniakuish tajutuagmek ijagtuschabiugme’, titinai.
Tusa tama dita: ‘Apuh, ¿iish wajutiya ame yapagkim, kitaajam, jeenchau, jaanchjinchau wekaekuminish, nuigtú jaakum tepaminish, achinkam egketkuminish pachitskesh idaisabiagme?’ tiagtinai.
Tiagtai Apu ayaak: ‘Dekas tajime: Atum ju aents imanchauch aina jujú wait anenjachuitjum duka, mina dutijuau ainagme’, titinai.
Aaja tima nunú aents aidauk suwimak nagkankashtina nui wegagtinai; untsu aents pegkeg aidauk pujut tuke atina nui wayawagtinai”, tiuwai.
Jisus juna chichá chichaakua ashimak ni jintintaiji aidaun chichajak:
—Jimag tsawan asa Pascua atata duka dekagme, nuanuí wi Apajuí Uchijiyaitkun Aentsmaga Akiinauwaitag nunak, achijá maatnume tusag sujutkagtatui, —tiuwai.
Tuja nunú tsawantinig sacerdote apuji aidau, chicham umiktinun jintinkagtin aidaushkam, tikich apu aidaujai sumo sacerdote Caifasa jeen agaajin ijunjajui.
Nunikag chichaman umikajui, Jisus tsanumjuja achiká maami tusag.
—Tujash jista aigkik dutikachagmi, aents aidaujai pampandayamu ai, —tuidau.
Jisus Betanianum Simón lepra achimaku etsagagbau aajakua nuna jeen pujai,
nuwa tajuauwai kaya alabastro tutai botella najanamunum, kugkuin shiig akik wajaknun takusá, nunik Jisus mesanum eketun jegantun nu kugkuinai buuknum ukatjauwai.
Nunú dutikamun ni jintintaiji aidau wainkag kajekajui, nunikag: —¿Wagka wainkash ibaunash ajapeawa?
Dekas aikatsuk shiig akik sujuka ujunauch aidau sumainajama, —tuidau.
Tiagtatman Jisus antuk ditan chichajak: —¿Wagka jusha nuwash kajejagme? Mina jutija junak pegkejan aikae,
ujunauch aidauk tuke atumjai batsamiagtatui, tujash wika atumjaig pujushtatjai.
Ju nuwa mina iyashjuí kugkuinun ukatjuka junak, mina ukugsagmatai jutijuawagtinun jutijawai.
Dekas tajime: Yamajam chichama juna etsejuinak ashí nugkanum yujainakush, ju nuwa mina jutija junak tuke pachisag chichatin ainawai, —tiuwai.
Nuna timatai doce aina nuwiya, Judas Iscariote daagtin jiinki sacerdote apuji aidaujai chichastatus weuwai.
Nunik: —¿Wají sujumainaitjume, wi Jisusan atumin amaakuish? —tau. Tutai dita aidau treinta kuichkin susaju.
Dutika akikbau asa, ni yupichu sujumainjin egatu.
Pag levaduragtuchu yutai nagkamak tsawaagmatai, ni jintintaiji aidau Jisusan jegaantag: —¿Tuwí umiktatji Pascuatin yuwatnush? —tusa iniidau.
Tama ni ayaak: —Yaakat wetajum, nunikjum atum aents wainjum nunú jegajuajum: ‘Jintinkagtin chichaak: Mina tsawanjuk namputchí wajaschae, nuniau asamtai niina jeen mina jintintaig aidaujai Pascuan jistamatjai tujamae’ titajum, —tiu.
Tiajam Jisusa jintintai aidaushkam ni tibaunak imatiksag, Pascuatin yuwatnunak umikajui.
Kiyagmatai Jisus ni jintintaiji doce aina nujai mesanum jegantá ekeemsau.
Nui yuwamunum Jisus chichaak: —Dekas tajime: Atum ainajum juwiyag makichik minak sujutkattawai, —tau.
Tutai shiig senchi wake besemag dekapjag, makí makichik iniinak: —¿Apuh wichaukaitag? —wajaidau.
Tiagtai Jisus ayaak: —Wijai nu platunmag uchutua yuwa nu minak sujutkattawai.
Wi Apajuí Uchijiyaitkun Aentsmaga Akiinauwaitag nunak, mina pachittsag agajajua nuna imatiksanuk umiktatjai, tujash ¡aents mina sujutkatta nuna wait anentajai! Duka dekas akiinmainchaunas akiinawabiataih, —tau.
Tutai Judas ni sujuktina nu chichaak: —Jintinkagtinuh ¿wichaukaitag? —tau. Tutai ni ayaak: —Ame tame duka dekaske, —tiuwai.
Yuwinak pekagbaunum, Jisus pagkan juki Apajin see ti, puuká, ni jintintaiji aidaun suwak: —Ju jukijum yuwatajum, juka mina iyashjua numamtinai.
Nuna ti, copanum vino yajaam ekeemtatman juki, Apajin see tusa jintintaiji aidaun suwak: —Ju copa juwiya ashí atum aidautijum uwagtajum.
Juka mina numpag ukaejamunum kuashat aents tudaujin tsagkugnajag uwemkagtina nuna, mina Apag yamagman anagtamawajua nunú uminkatnun iwainawai.
Dekas tajime: Wika ju uva yumijiya junak yamai nagkamsanuk awenanuk uwagchattajai, atak tsawan uminkui mina Apajú inamtain ataktú atumjai ijunkun uwagtinaitjai.
Nuna timatai kantamtain kantamawag Olivosan mujajin wegajui.
Nunikag nui jegantá Jisus chichaak: —Jujú kashia juwik, ashí atum aidautigmek mina anentaimjuttak kajimatkittagme, agagbauwa nui: ‘Uwijá kuitamnun mantuawagtinai, dutikawagmatai uwigji aidauk pampagkagtin ainawai’ tawa nunisag.
Tujash mantuawagmataish ataktú nantakin, atumek wegatsjuminig wiyá emkan Galilea wetatjai —tiuwai.
Tutai Pedro ayaak: —Ashí tikich aidau kajimatjamainakuish, wika aminak tuke kajimatkishtinaitjame, —tau.
Tutai Jisus chichajak: —Dekas tajame: Jujú kashia juwik, atash eke shinatsaig kampatuma imania: ‘Jisusnak wainchaujai’ tusam uugtuktatme, —tiuwai.
Tamashkam Pedro ayaak: —Amijai apaatuk mantuinakuish, wika nunak tichattajai, —tau. Nuna tutai ashí niina jintintaiji aidauk ditashkam dutiksag tiajui.
Tiagmatai juwakiag Jisus ni jintintaiji aidaujai ajak ajakbau Getsemaní tutainum jegauwai. Nunik ditan chichajak: —Juwi atumek ekemamatajum, nuniagmin wi awi wenu Apajuin ausatjai.
Tusa wegak Pedron, nuigtú Zebedeo uchijin mai juki wesa, shiig senchi wake besemag dekapeau asa, wake besekú.
Imaniak Jisus: —Senchi wake besemag dekapeakun, ane anentaimkawan jamain dekapeajai, atumek juwi batsamsajum wijai betekak iwá batsamtajum, —tiu.
Tusa ukuak machik kuwaesag tikishmag nugkan nijayin intaa pujus, Apajuin aujak: “Apawah, nunimainaitkuig tsagkamjukaipa wi waitmainaitag nuwig. Tujash wi wakegamu achati, ame wakegamu atí”, tiuwai.
Nuna ti ni jintintaiji batsakbaunum wakitkiu, nunik kajigká batsatun wainak Pedron chichajak: —¿Atumek wijai betekak makichik horakesh iwamainchauk dekapeajum?
Shintaagjum pujusjum Apajuí ausatajum, iwanch pegkegchau takastinme tusa dekapjamsainum. Wakanik dekaskenmag pegkeja nuna wakegawai, tujash iyashik kakakchau ainawai.
Tusa ukuak ataktú wakitki Apajin aujak: —Apawah, wi waitmainaitag nunú nunikchati tujutmaichakmek, ame wakegamua duke dutikata, —tau.
Nuna tusa ataktú tanta diikmá, ditak kaji senchi mainam kajigkag batsatun wainkauwai.
Nunik diisá ukuak kampatuma juwi wakitki Apajin aujak, ni tibaujinak dutiksag auju.
Nunik ni jintintaiji batsakbaun jegantun: —Wi Apajuí Uchijiyaitkun Aentsmagan Akiinauwaitag nuna, aents tudaugtin aidaunum sujam atatag duka, yamaik horak jegae, kanakjum ayamjatajum.
Nantagtajum wegagmi, diistajum mina sujutkatin ashí taa mina nu, —tiuwai.
Tusa Jisus eke chichaak wajai, Judas Iscariote doce aina nuwiya, kuashat aentsun espada aidaun, numi aidaunaske takaku aidaujai saasá tajuntauwai. Nunú aidauk sacerdote aidau apuji, nuigtú apu aidau awemamu minidau.
Judas Jisusan sujuktina nu, nunú aents aidaun chichajak: “Wi kugkuastatag nunú achiktajum, nunak Jisusan dutikattajai”,
tiu asa Jisusan adijak: —¡Jintinkagtinuh pujamek! —takug kugkuasu.
Tutai Jisus ayaak: —Kumpajuh, ¿wagka miname? —tusa taun kauntuntag Jisusa achikag emetjaju.
Nuna dutikiagtai Jisusa jintintaiji aina nuwiya espadajin ukuini juwakug, dekas sumo sacerdote inake kuwishin asankauwai.
Dutikamtai Jisus chichajak: —Espadajum jukim awajata, ashí aents espadayai maanidauk, espadajai maam agtinai.
¿Atumek dekatsjumek, wi mina Apajun segamak yamaya juwik doce mil nayaimpinmaya aents aidaun ishitjumaina duka?
Tujash wi mantamnashtaish, ¿utusag Apajuí chichamen agagbauwa dusha uminkati? —tiuwai.
Nuna tusa nu aents aidaun chichajak: —¿Wagka kasa achiktasa utugtaya imanikjumesh espada, numi aidau takusjum achigkatasagmesh minitjagme? wi atumin jintinkun kashí kashinig jega Apajuí ememattainum pujuweg nuaduik jutikajum achigchau agmaugme.
Tujash ju jutijajum juka, Apajuí etsegtin chicham tibau agagbauwa nunú uminu asamtai jutijagme. Nuna taig, ashí niina jintintai aidauk pisainak ukukiajui.
Jisusan achikag jukiaju aidauk, Caifás sumo sacerdoteya nuna jeen ejegawaju, chicham umiktinun jintinkagtin aidau tikich apu aidaujai ijunag batsatbaunum.
Tuja Pedroshkam ikaag pataetus wejá wejakua, sumo sacerdote jeen agaajin jegantá, niishkam wayaa achijatin aidaujai ekeemsau, wajuk inagnakagtig tusa diistatus.
Sacerdote apuji aidauk, apu chichaman inagdau aidaujai egatuidau, Jisusan tsanumjujag maatnume tusa sujukagtatus.
Tujashkam ejechaju kuashat aents tsanumjuinakush, nuninai inagnamunum jimag aents tsanumjugtin taawaju,
nunikag: —Ju aents chichaak: ‘Wika jega Apajuí ememattaiya junak tsaikan, kampatumchik tsawantai ataktú jegamainaitjai timayi’, —tuidau.
Tiagtai sumo sacerdote wajakí iniak: —¿Wagka machikish aimtsume? ¿Nunash wajinbaugmina jusha imatjutpainawa? —tau.
Tamashkam Jisusak chichaachu, nunitai sumo sacerdote chichajak: —Apajuí tuke pujuwa nuna daajin tajame: Ame dekas Kristu, Apajuí Uchijiyaitkumek dekas ujajatkata, —tau.
Nu tama Jisus ayaak: —Ame tujutam duka dekaske, nuigtushkam tajime: Wi Apajuí Uchijiyaitkun Aentsmagan Akiinauwaitag nunak, Apajuí ashí senchigtina nuna untsujin eketun tsawan uminkamtai, yujagminum pachitkau minamu waitkatnaitjume, —tiuwai.
Nuna tutai sumo sacerdote nugkuagbaujin japikí ichigká chichaak: —¡Apajuin pegkegchaun chichagkae! ¿Nuigtush ya etsegtukti tusaya atsumaji? ¡Yamaik atumshakam Apajuí pegkegchau chichagka nu antukugme!
¿Wajuk diyagme atumesh? —tau. Tutai dita aiinak: —Dekaske, ayatak mantamnati, —tiajui.
Tiagtai yapinum usukinak awatuidau, nuna dutikainai tikich aidau yapinum ijuinak:
—Ame dekas Kristuitkumek dekakia: ¿Ya ijupime? —awajuidau.
Juna imatikainai Pedro agaa ekeemtatman, apú inake nuwa jegantun chichajak: —Amesh Jisus Galileanmayaya nujaimpap wekaemume, —tau.
Tusa tama ashí aents antuinamunum: —Wika dekatsjai ame tame nunak, —tiuwai.
Nuna tusa ukuak waitinum wetatman, tikich nuwa wainak aents nui ijunun ujaak: —Jushakam Jisus Nazaretnumiaya nujai wekaenuwejama, —tusa etsegtau.
Tujash Pedrok ataktushkam uwaak Apajuin adayas: —¡Wika au aentsnak wainchaujai! —tau.
Machik asag aents nui batsatu Pedron jegaantag: —Dekas ameshkam auna jintintaijiyaitme, chichamjuminchakam dekanme, —tuidau.
Tama Jisusan pachis pegkegchaun chichajak, Apajuin adayas: —¡Wika au aentsnak wainchaujai! —tau. Taig atash shinukuí.
Nunitai Pedroshkam Jisus chichajak: “Atash eke shinatsaig kampatumá ugtuktinaitme” tibauwa nuna adeaju, nunik senchi wake besemag dekapeg kajegmamak jiinki buutiuwai.
Tsawagmatai, ashí sacerdote apuji aidau chichaman inagnau aidaujai, Jisusak dekas mantamnati tusag shiig chichaman umigkajui.
Dutikawag jigkajá jukiag, Romanmaya apu Poncio Pilato pujamunum ejegawajui.
Judas Jisusan sujukua nunú, Jisusan dekas maawagtatus imatikiagtai, awake anentaimag sacerdote apuji aidaun tikich apu aina nujai treinta kuichkin awagtak:
—Wika tudau takasjai, aents pegkejam aig maatajum tusa sujuku asan, —tau. Tama dita aiinak: —¿Iish dusha utugkatjiki? Duka aminuajama, —tiaju.
Tiagtai Judas kuichkin nagkimá, jega Apajuí ememattainum ukuak, we kajemjauwai.
Dutikamtai sacerdote apuji aidau kuichkin jukiag: —Ju kuichkia juka anentag Apajuinu atí tusa chimpitia nuwig egkemaitsui, aents mantamnati tusa akikmatkamu asamtai, —tuidau.
Tusag chichasag nunú kuichkia duwik, nugka ichinak najanku batsamtain sumakajui, aents tikich nugkanmaya jaidaun ukustinun.
Yamaya juwikishkam duka nugka numpeagbau tutayai.
Nuna pachis Apajuí etsegtin Jeremías agak: “Jukiaje treinta kuichkin Israel aents aidau imaan akik atí tibaun,
dutikawag sumakaje nugka ichinak najanku batsamtain, Apu dutikawagtinai tujutiuwa dutiksajag”, tibauwa nu nuní uminkauwai.
Jisusan jukiag ejega apú emtin awajsaju, dutikawagmatai Pilato: —¿Amekaitam judío aidau apujim? —tau. Tama Jisus ayaak: —Ame tujutam duka dekaske, —tau.
Sacerdote apuji aidau, tikich apu aidaujai tsanumjuinamash, Jisusak aimkag chichakchauwai.
Nunitai Pilato chichajak: —¿Amina kuashat imatjutpaina duka antatsmek?
Tuja apuk jistatinig aents achikbau aina nuwiyan makichik jiisagké au, aents aidau nu jinkiti tusa mamikiamua nuna.
Nuniamunum Barrabás daagtinchakam shiig pegkegchau achikam egketu.
Aents aidau nui ijuntatman Pilato iniak: —¿Yana jiiktí tusagmea wakegagme, Barrabasnak jiiktatag atsa, Jisus, Kristu daagtina nuna jiiktí tajumek? —tau.
Nunak tuke aneas kajejuinak maatnume tusa sujukajun dekau asa, tiuwai.
Nuna tusa Pilatok chicham epegkatasa ekeemtaijin eketai, niina nuwe aentsun awetak: “Amek aanú aents pegkegma duka niimjusaipa. Wi ishamainun kajamjamjai yamai, aanú imatikamunum”, tiu.
Tujash sacerdote apuji aidau, tikich apu aidaujai, aents tuwaká ijunun: “Dekas Barrabás jinkiti, nunitai Jisus mantamnati titajum”, tusa akatjajui.
Tiagtai Pilato ditan iniak: —¿Ju aents jimaja juiyanash, yana dekas jiiktí tusagmea wakegagme? —tau. Tutai dita aiinak: —Barrabás jinkiti, —tuidau.
Tiagtai Pilato ditan iniak: —¿Tujash Jisus, Kristu daagtina junash utugkatjaki? —tau. Tutai ashí pampanjag: —¡Anka achinjati! —wajaidau.
Tiagtai apu ayaak: —¿Tujash jusha wají pegkegchauna takase? —tau. Tutaishkam nuní senchi untsumkag: —¡Anka achinjati! —wajaidau.
Tusag machikish itattsuk nuní senchi pampaidiagtai, Pilatok: —Yumi utugtitajum, —tima itaamtai, ditá eemtin ikigmaju, nuniak: —Wika ju aentsnumag shiig agkantaitjai, juka atumdauwai, —tiu.
Nunitai ashí aents pampanjag: —Jutiiní, tuja ashí ii uchijí aidaunum ju aents mantamnamuk juwakti, —tiaju.
Tiagtai Barrabasan jiikiu, dutikak Jisusnak asutia achigtinme tusa sujukui.
Dutikamtai apú suntaji aidau Jisusan jukiag apú pujusá inamtaijin ejegawagmatai, ashí suntag ijuntujaju ni wajamunum.
Nunikag jaanchin awitkag tikich jaanch yamakaitkaun anugjaju.
Dutiksag atsejutain jagkin najatuawag atsemitkakag, numin untsujin achimtikag, niina emtin tikishmatjag dushikinak: —¡Juuwai judío Apujig! —awajuidau.
Imatjuinak usukidau, dutikainak numi atakuamujin jujukiag buuknum awatuidau.
Dutikainak dushí dushikinakua jaanch yamakaitkau anugjamunak awituk, ni nugkutaijinak anugjag juki emajui achijag maawagtatus.
Jinkamag yaakat Cirenenmaya Simón daagtinun wainkag, Jisus achigtin numi yapajia achiamun yanaktí tusag, susajui.
Nunikag Gólgota tutainum jegantajui. (“Gólgota” tawa duka, “buuk sakajua nunin” taku tawai.)
Nui ejentag, Jisusan vino chujuau dupa yapaujai pachimjamun uwagti tusag susajui. Nu susam apas dekapes idaisauwai.
Jisusan achijagmatai, suntag aidau jaanchjin jukiag: Yana kayajig jinkit, nu jaanchnak jukiti tusag, wasugkamaidau. Nuní uminkauwai Apajuí etsegtin chichaak: “Mina jaanchjunak akandaikag jukiaje, kayají jintukbau aidau” timawa nunú.
Nunikag pekaamsag dii batsamtuidau.
Tuja wajuk asamtaiya achijaje nuna pachisag chaiken: “Juuwai Jisus, judío aidau apuji”, tusa agatug anujtukajui.
Dutiksag jimag magkagtinun Jisusjai achijag, tikichia nuna untsugnum awajainak, tikichia nunak menajinini awajawajui.
Aents aidau duke ayaumas nagkaemainak, buukenak pegajag pegkegchau chichajuinak:
—Ame: Jega Apajuí ememattaiya nunak yumpuan kampatumchik tsawantaik ataktú jegamainaitjai, tinum nunú dekas Apajuí Uchijiyaitkumek, aaní nematsuk akaikim uwemjakia —awajuidau.
Dutiksag sacerdote apuji, chicham umiktinun jintinkagtin aidau, Fariseo aidau, nuigtú tikich apu aidaujai ijunag dushikinak:
—Tikichnak yajau uwemtikchauwe nuninaitak nigka uwemtsui. Dekas Israel aidaun apujiyaitkug, akaiki wajanmatai dekaskeapi tumainajama.
Apajuin kajinas anentaimtime, ni wakegakug yamai ayamjukti, wagki: Wika Apajuí Uchijiyaitjai tinuwe nuna dekas wainak tuchauwaitkug, —wajaidau.
Nunisag magkagtin achijam Jisusjai detaidaushkam pegkegchau chichajuidau.
Etsa tutupit wajasú ai nagkamas ashí nugkanum suwe wajas, etsa dukap tegau aishkam imanisag asauwai.
Imanik abaunum Jisus senchi untsumak: “Elí, Elí, ¿lama sabactani?” tiu. (Nunak: “Mina Apajuijuh, mina Apajuijuh, ¿wagka minash idaitusume?” taku tiuwai.)
Aents nui ijunaidauk nuna antukag: —Eliasan untsuawai, —tuidau.
Tusa taig, ijuna nuwiya makichik tupikaki esponja juki vino chujuaunum ajugká tagkanai aapi Jisusan uwagti tusa iwagkau.
Dutiktai tikich aidau chichainak: —Idaisakia, Elías uwemtijatatus minishtimpash, wainkami, —tuidau.
Tujash Jisusak ataktú senchi untsumak, jakauwai.
Nunikmatai jega Apajuí ememattainum jaanch ejaamuk, yakiin nagkamnas ichiinak jimaituk kanakuí. Nugkashkam senchi ugkauwai, imaniau asamtai kaya aidaushkam punjauwai.
Imanikmatai ukumatai aidauk ujaniajui, tuja Apajuí nemajin jinawaju aidauk kuashat nantajajui.
Ditak ukusbaunmaya jinjajui Jisusá nantakiu ai, nunikag Jerusalén utsanawajui, nunikun kuashat aents wainkajui.
Tuja capitán, tikich niijai ijunas Jisusan diyak ijunaidauk, ugbau imanikmatai, nuigtú kuashat ishamain nagkaemajun wainkag, senchi ishamkag chichainak: —Dekaskenum juka Apajuí Uchijiyai, —tuidau.
Nui nuwa aidaushkam ikaa ijunas dii ijuntuidau, Jisusan Galileanum nagkamsag saetusag yaijakú aina nunú.
Nuanuí María Magdalanmaya, tikich María Jacobo dukují Josenashkam dukujiya nu, nuigtú Zebedeo nuwe aatus wajaidau.
Kintamai Arimateanmaya José daagtin wiyakuch, niishkam Jisusa jintintaiji asa tauwai.
Nunik Pilatun wejí, Jisusa iyashin segauwai. Tama Pilatushkam: —Jisusa iyashí susatajum, —tiuwai.
José Jisusa iyashin juki, sábana yamagmai pempeag,
ni ukumasmig tusa kaya muun yamá tai umikbaunum egkea, kaya muuntan akagketuk waajin epeti ukuak weuwai.
Tuja María Magdalanmaya tikich María aatus, Jisus ukusbaunum jegantag eketaidau.
Ayamtai tsawaju asamtai sacerdote apuji aidau, fariseo aidaujai Pilato jeen jegajuawag:
—Apuh, adeagji wait aaya nunú, iwaaku pujus chichaak: ‘Wika jakanush kampatumchik tsawantaik nantaktinaitjai’, tuuyi.
Nuniau asamtai, awemata aents ukusbauwa nuna kampatum tsawantai kuitamkatin, dutikashmak niina jintintaiji aidau kashi kautuawag iyashin jukiag, aents aidaun ujainak: ‘Jakabia duka nantakne’, tiagtatui. Nuna dita aatus tuinakug yama nagkamchaku waitjuamun nagkaesau waitjuawagtatui, —tuidau.
Tusa tiagtai Pilato ayaak: —Anuwai suntag kuitamain aidauk, atum wejum wajuk wakegagme dutiksagmek umiktajum, —tau.
Timatai wegag Jisus ukusbau kaya aputukbaunak shiig asakug, nui suntag kuitamkatin aidaunashkam batsatkiajui.
Tsawan ayamtai nagkaemaki tumig tsawagmatai, María Magdalanmaya, tikich Maríajai Jisus ukusbaun diisagtasag wegaju.
Nuniamunum Apajuí aentsji nayaimpinmaya akaetai senchi ugkauwai, nunik Jisus ukusbau kaya aputuka ukukbaunak ekek nui ni ekeemsauwai.
Nuna niimeg peemjai betek, jaanchjish puju nieve tutaya iman aajakuí.
Imanun wainkag Jisus ukusbaun suntag kuitamak batsatuk ishamkag jaka kakekajui.
Nunikaju ai, Apajuí aentsji nayaimpinmaya nuwa aidaun chichajak: —Ishamkaigpajum, wika dekajai atum Jisusan achijag maawagma nunú egajum nunak.
Tujash juwig atsawai, nigka nantakne ni timaya nunisag. Juwi tantajum Apú ukusagma nunú diistajum.
Nunikjum waamak wejum: Jakama duka nantakne, tusajum niina jintintaiji aidau ujaktajum. Nigka ditak wenatsaig, niiyá eemak Galilea wetatui, awi wainkagtatui. Juna atumin tita tajime, —tiuwai.
Nu tima nuwa aidaushkam Jisus ukusbaunum jegantajuk ukuinak, ishamainayatak shiig aneasag nunú chichaman Jisusa jintintai aidaun ujakagtatus tupikaidau. Nunikag eke Jisusa jintintaiji aidaun ujaktagtus weenai,
Jisus wantintuk kumpamak: “¡Atumkaitjum!” tau. Tama nuwa aidaushkam, Jisusan jegantag dawenum pagkukag emematuidau.
Dutikam ni chichajak: —Ishamkaigpajum, wejum mina yatsug aidau ujaktajum Galilea minitnume, awi minak waitkagtatui, —tiuwai.
Nunikag nuwa aidauk weenai, ujumak suntag nuna kuitamaidau yaaktanum wegag, sacerdote apuji aidaun dita wainkamunak ashí ujakaju.
Tusá ujakam wegag apu aidaujai ijunjag chichaman shiig umikaju. Nunikag kuashat kuichkin suntajan susaju.
Dutikainak: —Atumek aajajum etsegkatajum: ‘Jutii kajigká batsatjin ni jintintai aidau kashi kautuawag Jisusa iyashinak jukiagmae titajum.’
Tuja apu dekaamtaishkam jutii tiagtatji, dutikaku atumek ayamjuktatjime, —tiaju.
Tiajam ditashkam kuichkin jukiag, dita titajum tusa akatjamunak imatiksag tuidau. Jujú tibauwa nunak yamaikishkam judío aidauk dutiksag tinu ainawai.
Tuja Jisusa jintintaiji once aina duka Galilea wegajui, Jisus nunú mujanum minitnume tibaunum.
Nunikag Jisusan wainkag emematuidau, tujash dita utujimushkam asaju.
nuniau asamtai wetajum ashí nugkanum, nunikjum tikich aidaush jintintuatajum, dutikakjum mina Apajú daajin, mina pachittsajum, Wakaní Pegkeji pachisjumshakam yamigtajum,
dutikakjum ashí ju umiktajum, atumin tiuwaitjim dushakam jintintuatajum. Wika ashí tsawantai, nugka nagkanbau atina duwish atumjaig tuke pujutnaitjai. Aatus atí.
Jisukristu Apajuí uchijiya nu yamajam chicham etsegbauk juní nagkamnauwai.
Nuna pachis Apajuí etsegtin Isaías agak: “Wi mina chichamjun etsegnun emtikan awemajai, ni jintanak umigtamkati tusan.
Makichik aents eemak taa uwegshunum wekagas senchi jiiká chichaak: ‘Apu wekaesatnun jintan shiig iwajug, esegak tutupit dakuegajama numamtuk, atumi anentaimish shiig iwajajum umiktajum, Apu minitin asamtai’, titinai” tawa duka juuwai.
Ju aatsa tibau asamtai Juagshakam uwegshunum aentsun yamiau, nuniak etseju, tudau takatan idayinak yamimag tsagkugnagtinme tusa.
Nuna antukag ashí yaakat Judea nugkanmaya aidauk, ashí Jerusalegnumia aidaushkam kautuidau. Nunikag ditá tudaujin etsegtumagtai Juagshakam Jordagnum yamiau.
Juagkak camello uje najanamun nugkujakuí, akachumtaijish duwap aajakuí, manchin dapá yumijijai yuujakuí.
Juan aents aidaun chichajak: “Mina ukujui minittawai dekas mina nagkaetasu senchigtin. Wika nuna sapatjinakesh pujugsanuk ukuitmaitsujai niiya imanchau asan.
Wika ayatak yumiik yamiajime, tujash nigka Wakaní Pegkejiya duwi yamigmagtatjume”, tau.
Nunú tsawantai yaakat Nazaret Galilea nugkanum awa nuwiya Jisus jiinki, Juan pujamunum jegauwai, nunikmatai namak Jordagnum yamijuí.
Dutika yamijam jinkamá Jisus wainkauwai nayaim ujantatman, nuniamunum Wakaní Pegkeji pauma nunin niina mamikis akagunashkam.
Nuniai nayaimpinmaya chicham antuekau: “Ametme dekas mina uchig aneetaigmek, duwi aminig shiig aneajai” tabau.
Juna timatai Wakaní Pegkeji egkemtug uwegshunum emauwai.
Nui Jisus cuarenta tsawan pujuttaman iwanch tsanujá pegkegchau takamtiksata tiuwai, nuigtushkam kuntin kajen aidau batsatbaunum Jisusak pujau. Dutikamtai Apajuí aentsji nayaimpinmaya kautuawajui kuitamkagtatus.
Juagkan achikag egkeawaju ai, Jisus Galilea yamajam chicham Apajuí inabaujin pachis etse etsegkawa weuwai.
Nuniak: “Apajuí aentsnum inamjatta duka tsawantak namput wajaschae. Tudaujum idaisatajum nuniakjum yamajam chichama ju dekaskeapi titajum”, tiuwai.
Jisus Galilea kuchají yantamen wekaekamá Simogkan, ni yachi Andresjai namakan main asag retan ajuntuinak yujattaman wainkau,
nunik: —Wegajai wi jintintuatjime, namak maatasajum yujagjum anmamtuk, Apajuí chichame etsegkujum aents aidau minai ikautjin atajum tusan, —tau.
Tusa tamawaik wamkes ditá retjinak ukuinak niijai wegajui.
Nuwi nagkaemaki imachik kuwaesag wekamá, Zebedeo uchijí Jacobo ni yachi Juagjai, botejin chimpimas retjin apijuinak chimpimtatman wainkauwai.
Dutika nunashkam: —Wegajai, mina jintintaig atajum, —tiu. Tama ditashkam apají Zebedeonak, ditajai takau aidaunak botenum ukuinak Jisusjai wegajui.
Nunikag yaakat Capernaumnum jegawaju. Nunik tsawan ayamtai tsawagmatai Jisus jega ijuntainum wayaa jintinkagtau.
Nigka jintinkagtuauwai aents chichame antugtai aidaun nagkaesau, chicham umiktin aidaun jintinkagtin aidaujaishkam betekchaun.
Nuniamunum nunú jega ijuntaiya nui, makichik aents wakan pegkegchau egkemtuamu eketu senchi untsumak:
—¡Jisus Nazaretnumiayah! ¿Wagka amesh jutii pujamunmash miname, ijijatuatasamek minam? Wika dekagme amek dekas pegkegmaitme, Apajuinmaya midau asam, —tiuwai.
Tama Jisus wakan pegkegchaun ayaak: —¡Takamtak itatkata, jinkim wegakum aanú aentsuk ukuktá! —tiu.
Tusa tamawaik aentsun waugmitkak nugká ajiajui, dutika shiig senchi untsumak jinki wegak ukukiuwai.
Nunikmatai wainkag puyatkaju. Nunikag ditak pempeentunikiag: —¿Jusha yaita? ¿Jintiamujish yamagmajama, wajuku asaya chichamesh senchigtinaita wakan pegkegchaunash chichamenig jiyá dusha? —tudayinau.
Nunú nunikbaunak ashí Galileanmaya aidauk dekaawajui.
Nunik jega ijuntainmaya jinki Jacobo, Juan aatus, Simón Pedro, yachi Andresjai pujutain wegajui.
Simón Pedro tsatsajig tsuweak pegajin tepau, nuniau asamtai Jisusan: —Tsuweak tepawai, —tusag ujakaju.
Tama Jisuschakam jegantun uwegnum achik inankiu, dutikamuik tsuweamunak megkaekau. Nunik nantakí yujumkan inajuk, Jisusan ajamsau niijai yujau aidaunashkam.
Etsa akaiki kiyaju ai, kuashat aents jau aidaun, wakan pegkegchau aidau egkemtuamu aidaunashkam Jisusan ikautkaju.
Tuja aents aidau nui batsatushkam ashí waitinmag tuwakaju.
Nunikagmatai Jisus kuashat aents tikich jatai jau aidaun etsagakui, wakan pegkegchau aidaunashkam imatiksag aentsnumian jiijuí. Wakan pegkegchau aidauk Jisusnak shiig wainu, dutikamu asa chichaktí tusag idaichau.
Nunik tsawak eke suwe aig nantakí, yaaktan ukukí atushat aents atsamunum weu Apajin ausatatus.
Nunikmatai Simón ni kumpají aidaujai egaak wegajui;
nunik Jisusan wainkag: —Ashí aents egapainawai, —tuidau.
Tusa tama ni chichaak: —Wemí yaakat tikiju anem aina nui, awishkam chichaman etsegkatjai, —tau.
Nunik Jisusak ashí Galileanum makí makichik yaaktanum jega ijuntai aidaunum wayaa chichagkagtú wekagu, nuniak wakan pegkegchau aidaunashkam jiijá ishimu.
Imaní wekagai aents jata lepra tutai achikbau Jisusan jegantun tikishmatug pujujus: —Wakegakmek etsaentumainaitme, —tau.
Tama Jisuschakam wait anentug uwejen antiak: —Wakegajai, yamaik tsagagta, —tiuwai.
Tusa chichaká ashimaig leprak megkaekauwai, nunik ashí iyashinig pegkeg wajasuí.
Nunikmatai Jisus shiig akateg ukuak:
—Makichik aentskesh ujakaipa, tutupit sacerdote pujamunum jegaata, nuniakum ame tsagaja pegkeg webaujum iwainmamkum, Moisés tibauwa dutiksamek jukim ejegata, ditash waipakag dekaskeap tsagaje tujabiagtinme, —tiuwai.
Tusa tibauwaitak, wegak ni tsagagbaujin pachis ashí aents aidaun ujá ujakua weuwai. Nuna imatika etsejau asamtai, Jisusak wantinak yaaktanmash waimainchau wajasú asa, uwegshunum wekagu. Nuniaig kuashat aents aidau niina wainkagtatus minituidau.
Nuna dutika wajumchik tsawan pujus Jisus wakitki Capernaum jegauwai; nunikmatai ni pujamujin dekajuawaju.
Nunikag kuashat aents aidauk jeganmag pimuidiaju, waitinum nagkamnasag tikichish wayachmin awajsaju. Imanikagmatai niishkam Apajuí chichamen etseju.
Nuniai cuatro aents aidau, aents wekaechaun jukiag itawaju.
Dutikawag aents piyaku asamtai, Jisus wajamunum jegamainchau asag, Jisus wajamunum mamikis jegá tuntupen wakag chigkaidiag, wekaechauwa nuna tepetaijin aepsag akakiaju.
Dutikamtai Jisus niiní kajinas anentaimaidaun wainu asa, wekaechaun chichajak: —Uchijuh, amina tudaujum aidauk tsagkugnaje, —tau.
Nuna tutai chicham umiktinun jintinkagtin aidau nui pekajaidau ditak anentaimsag:
“¿Wagka jusha tuush chichawa? ¡Apajuin pegkegchau chichajak tu wekagajama! Imá Apajuikeajama tudaun tsagkugkagtumainuk”, tuidau.
Dita aatus anentaimainamujinak Jisus dekau asa: —¿Wagka aannush anentaimainagme?
¿Tuwaita imá yupichuch wekaechauwa ju tumainush, amina tudaujum aidauk tsagkugnaje taja dukaih, atsa nantakim tepetaijum jukim wetá tumainaitag dukaih?
Tujash wi Apajuí Uchijiyaitkun Aentsmaga Akiinau asan, ju nugka juwish tudau aidaunash tsagkugkagtumainaitag nu dekaatajum. Tusa wekaechaun chichajak:
—Amina tajame, nantakim ainká tepetaijum jukim jeemin wakitkita, —tiuwai.
Tama nantakug ainká tepetaijin juki ashí wainainamunum jinkiu. Nunikmatai puyatjukag Apajuin emematuinak: —Juna jutikauk duwikish tuke wainkachuitji, —tuidau.
Nuna dutika ukuak ataktú weuwai kuchá tugkitken. Nuishkam aentsuk imatiksag tuwajuidau, dutikam niishkam jintinkagtau.
Nui nagkaemakmá Leví Alfeo uchijin wainkauwai, kuichik apunu atinun akikmagtai yajumak ekeemtatman. Nunik: —Wegajai, mina jintintaig aminum, —tiuwai. Tama Levishkam wajakí Jisusjai weuwai.
Nunik nunú tsawantaik Jisus Leví jeen jegaa mesanum jegantá ekeemsau. Nuwig apú kuichkiji atinun yajumin aidaushkam Jisusa jintintaiji aidaujai ijunag nunú mesanmag jegantag ekeemsajui, kuashat niina saetus yujaidau asag.
Nunittaman chicham umiktinun jintinkagtin aidau, fariseo aidaujai, wainkag Jisusa jintintaiji aidaun chichajuinak: —¿Wajuk asaya atumin jintinjamnush apú kuichkiji atinun yajumin nuigtú aents pegkegchau aina ibaujaish ijuntug yuwakush, umutnash ijuntusash umawa? —tuidau.
Nu tabaun Jisus antuk ayaak: —Aents jamamtuchu aidauk ampijatnunak atsumtsame, aents jau aidau ampijatnunak atsumame. Wika aents tudaugtuchu aidaunak minitchauwaitjai, wika aents tudaugtin aidaun minitiuwaitjai.
Juagká jintintaiji aidau, fariseo aidaushkam yujumkan ijagmakag Apajuin aujuinak batsataidau, nuninai wajumak Jisusan jegantun iniinak: —¿Wagka Juan Yamijatna nuna jintintaiji aidauk, fariseo aidaujai yujumkan ijagmainaish, ame jintintaijum aidaush ijagmainatsua? —tuidau.
Tama Jisus ayaak: —¿Nuwena nunú aents ipaamu aidaush, nu nuwenu ditajai pujaigkish yujumkan ijagmak pekamainkaih? Nuwenu ditajai pujaigkik yujumkanak ijagmamaitsui.
Tujash tsawan jegattawai nuwena nunú juwam atata nu, nunikmatai ipaamu aidaush wake besemag dekapenak yujumkanak ijagmakagtatui.
Tusa ti junashkam tiuwai: “Makichik aentskesh jaanch yamagman tsupikag jaanch mamujunmag adujtuchu ainawai, yamajam asa jaanch mamujun nuní nagkaemas ichiimain asamtai.
Tuja makichkish uva yumiji yamá ijugbaunak, vino yajatai duwap apagbau ajutnumag yajachu ainawai, dutikamak vino yamajam asa, kajiak pushutak ipati ukagag duwapjai ajapnamain asamtai. Duwi uva yumiji yamá ijugbauk duwap yamajam apagbaunum yajataiyai.”
Tsawan ayamtai tsawaju ai, Jisus ni jintintaiji aidaujai trigo ajakbaunum nagkaebau. Nuniamunum niina jintintaiji aidau trigon kupig juidau.
Nuniagtai fariseo aidau wainkag: —Nijah ¿wagka amina jintintaijum aidaush, tsawan ayamtai tsawagmataig takantsashti tibauwa nunin aish aikainawa? —tuidau.
Tusa tiagtai Jisus ayaak: —¿Atumek agagbauk ausachuk ainajum, David niijai yujaamujai yapajuinak,
Abiatar sumo sacerdote wajas pujai, jega Apajuí ememattainum wayaa, pag imá sacerdotek yuwati tibauwa nuna juki yuwak aents niijai yujaunash ayugkauwa duka?
Tsawan ayamtaiya duka aents pimpiak ayamjatnume tusa aikamui. Aentsuk tsawan ayamtai tsawautai nuna umigkatin atinme tichamui.
Nuniau asamtai, wika Apajuí Uchijiyaitkun Aentsmagan Akiinau asan, tsawan ayamtai tsawagmataish wajukmainaita nunak wikitjai tumainnuk, —tiuwai.
Jisus ataktú jega ijuntainum wayau, nuanuí aents uwejen chuwijú pujau.
Nuniau asamtai tsawan ayamtaiya junin aish etsagagchatpash etsagagmataig etsegtuka bakumí tusag dii ijuntuidau.
Nuninaig Jisus aents uwejen chuwijun chichajak: —Wajakim ejapeen wajantá, —tiuwai.
Nuna ti, tikich aidaun chichajak: —¿Tsawan ayamtai aina nuwish pegkeja duka takamainait, atsa pegkegchauk dutikmainait, tsawan ayamtai tsawaje tusaik, aentsuk etsagautsuk jakati tusa idaimainait? —tau. Tamash ditak aimainachu.
Nuna ti kajeká diisú, aents aidau dekaskeapi tuinachu asagmatai. Nunik jaun chichajak: —Uwejum dakuekta, —tiuwai. Tama niishkam uwejen dakueku, nuniamuik uwejenig pegkeg wajasuí.
Jisus nuna dutikamtai fariseo aidau, Herodesan aentsji aidaujai agaa jiinjag, Jisusan maatasag chichaman umikajui.
Tujash Jisusak ni jintintaiji aidaujai kuchanum wegajui, nuniai kuashat aents Galileanmaya aidau, Judeanmaya aidaushkam,
Jerusalegnumiashkam, Idumianmaya aidaush, Jordagka amain batsamin aidaushkam, nuigtú Tiro, Sidón aina nuwi tikiju batsamin aidaush minitiajui, Jisus kuashat iwainaka takaamun antukaju asag wainkagtatus.
Imanidau asamtai Jisus ni jintintaiji aidaun: —Bote shiig umisjum inanastajum, aents kuashat kaunainak chanuntuawainum, —tiuwai.
Jisus kuashat jaun etsagaku asamtai, aents jau aidauk niina antigkagtatus tuwajuidau.
Tuja wakan pegkegchau aentsú egkemtuju aidauk Jisusan wainkag, nuna aentsun tikishmitkajag, senchi jiiká: —Amek Apajuí Uchijiyaitme, —tuidau.
Tujash Jisusak senchi jiyau, dekajuawainum tau asa.
Nuna dutika Jisus niina nemajus yujaina nuna yajuak mujanum wakauwai.
Dutika nuanuiyan doce tuke niijai ijunja wekaesatin aidaun, nuigtushkam niina chichamen etsegkati tusa ishiaktinji aidaunash etegjauwai.
Dutikak jau aidau etsagagtinun, nuigtú wakan pegkegchau egkemtugbau aidau jiiktinnashkam senchijin susauwai.
Nunú aidauk ju ainawai: Simón, Jisus Pedro atatme timawa nu,
Jacobo ni yachi Juagjai, Zebedeo uchijí aidaun Jisus Boanerges adaikajua nu (nunak ipamta uchijí aidau tusa tawai).
Andrés, Felipe, Bartolomé, Mateo, Tomás, Jacobo Alfeo uchijí, tikich Simón niina nugken agkanmitkatatus kuashat aents aidaujai chichajakua nu.
Judas Iscariote Jisusan sujukua nunú. Dutika adaijam jegá kaunawajui.
Nunikmatai ataktushkam aents aidau tuwagkag yujumkash yumain awajuinachu.
Nuna antukag Jisusa patayí aidau jukitasag kautuawaju, anentainkachu wajas wekaetsuash tusag.
Nuigtushkam chicham umiktinun jintinkagtin aidau Jerusalegnumia kaunawaju, Jisusan chichajuinak: “Juka Beelzebú, wakan pegkegchau aidau apujiya nuna senchijin wakan pegkegchaunak jiyaawai”, tuidau.
Tiagtai Jisus nuna antuk, ditan untsukag augmatbaun pachitus chichajak: “¿Wajukaya mai iwanchkesh jiinimainaita?
Makichik nugkanmag batsatiatak pempeentunikiag maaní batsatkujag megkaemain ainawai.
Tuja tikitchakam aents makichik jeganmag ijunag batsatiatak pempeentunikiag maaní batsatkushkam ditak megkaemain ainawai.
Aantsag iwanchia dushakam pempeentuniki jiniakug, niina senchijinak megkaemainai.
“Aents senchigtina nuna jeen wayaag makichkish wajiijinak yajutmainchau ainawai nuna jigkatskek, untsu nuna jigkajá ashí wajiijinak yajutmain ainawai.
“Dekas tajime: Apajuik ashí aentsun tudaujinak tsagkugmainai, niina ashí pegkegchau pachis chichagkau aidaunashkam.
Tujash Wakaní Pegkejiya nuna pachis pegkegchaun chichagkau aidauk, atakea duwish tuke tsagkujam achagtinai, nuniau asag nuna tiajuk suwimak ajumaish tuke atina nuna jukiagtinai.”
Nunak Jisusak Wakaní Pegkejiya nujai takaunak, iwanchin senchijiya nujai takaawai tabau asa tiuwai.
Nuna tusa inagnaku ai Jisusa yachi aidau dukujijai kautuawaju, nunikag agaag ijuntsag anuí ujatjuktajum tiajui.
Tuinam Jisusan tenteawag pekajuidau ujainak: —Amina duku yatsum aidaujai kautjamak egapainawai, —tuidau.
Tusá ujaam ni chichaak: —¿Yaita mina dukug, mina yatsug aidaush?
Nuna tusa nui pekajuidaun ayampatua: —Jujú ainawai mina dukug, mina yatsug aidauk.
Ashí aents Apajuí wakejamun takaina nuuwai mina dukug, mina yatsug, mina ubag aidauk, —tiuwai.
Nuwiya jiinki Jisus kuchanum jegamtai kuashat aents tuwagkajam, botenum egkemag ataktú jintinkagtau, aents aidauk kaamatak ijuntsamtai.
Nunik augmatbaun pachis kuashat jintinkagtak:
“Ju shiig antuktajum: Ajakan ajakbau ajajin ajaka jigkayin nagkimak ukutatus weuwai, dutik ajakmau asa.
Nunik jegantá ajajin jigkai nagkimam jintá kakekaunak yakiya pishak kaketuk amukuí.
Tikich jigkai kayagnunum nugka imanik atsamunum kakekauwai, nunikuk wamkes tsapaidiajui,
nuniktatman etsa jiinak, kagkapé initak akaejachu asamtai apeká ijinauwai.
Tuja tikich jigkai kakekajui jagki ayaunum, nunik tsapaittaman jagki yutuauwai, dutikamu asa ajakak nejeachui.
Tujash tikich jigkai nugka dekas pegkegnum kakekauwai, nunikajuk tsapaidiag muun wajas, makí makichik ajak aidauk treinta, tikich sesenta, tikich cien aatus nejekajui”, tau.
Nuna ti nuigtushkam: “Dita antutaiji ajamuk antuktinme”, tiuwai.
Nuna jintinkagtua ashimkamtai, tikichik shimuinai ujumak juwakaju aidau ni jintintaiji aidaujai jegantag, augmattsa jintinkagtuamun pachisag iniidau.
Tama Jisus ditan chichajak: “Atumnak Apajuí ni aentsnum inamjatnuji dekajakchamun wi pachisan etsejag junash dekamtijamatatus wakejutpagme. Tujash tikich aidauk dekamain ainatsui, nuna takumpap tawa tusajag, nuaduí augmatbaun pachisan ditanak tajai.
Kuashat iwainajan takaamun wainainakush wainmachu wajukmaina nuninawai, antuinakushkam nunap tawa tusajag dekainatsui, nunidau asagmatai Apajuik ditá tudaujinak tsagkugmainchauwai.”
Junashkam tiuwai: “¿Atumek jujú augmattsa tabauk dekatsjumek? ¿Aniautigmesh wajuk dekattajume, wi tikichin augmattsan takuish?
Ajakan ajakbau timag nunak: Apajuí chichamen etsegnun takun timajai.
Jintá jigkai kakekaun pishak amukú timag nunak: Aents Apajuí chichamen etsegbaun antakush dekaskeapi tachau asamtai, iwanch chicham antukbaujin sakapitka nuna takun timajai.
Ajakan jigkayí kayagnunum kakekaju timag nunak: Aents Apajuí chichame etsegbaun yamaikik shiig aneas antukuitak
utugchatan igkuak waitiak, pachitsuk idayidauk; ajakan kagkapé initak akaejachu asa, etsa sukuam waamak jinuwama numamtuk wajaina nuna takun timajai.
Jigkai jagki ayaunum iyaaju timag nunashkam: Aents Apajuí chichamen antuinayatak,
ju nugkaya wajiin imá senchi puyatjuinak, wiakchameatasag imá senchi anentaimtuina nuna takun timajai. Ashí ju nugkanmaya wají wakegamua nunú chicham pegkeg antukbaunak imanchau emawai.
Untsu jigkai nugka pegkegnum shiig tsapaidiaju asag nejetnash imanik nejeawajui timag nunak: Aents Apajuí chichamen shiig dekaskeapi tusag, imá Apajuí wakejamunak takaina nuna takun timajai. Nunú aents aidauk, ajak treinta jigkain, sesenta, cien aatus nejekú aina numamtin ainawai.”
Junashkam chichaak: “¿Lámpara ekemakaish, dukukaik dutikachkuish pegaká wakentinig aputayama? ¿Dutiktsuk yakí ekenchataigkama?
Anmamtuk ashí uukbau aidaush wantinkagtinai, aantsag ashí dekachbau aidaushkam dekaamu agtinai.
Dita antutaiji ajuinamuk antuktinme.”
Junashkam tiuwai: “Atum antajum nunú shiig antukjum umitaik, Apajuishkam aan kuashat dekamtijamattawai.
Nuniau asamtai ni mina chichamjun dekaskeapi tusa shiig puyatjus antaunak aan nagkaemasan jintintuattajai, tuja ni mina chichamjun puyatjus antachuk machik antamujish kajimitkam atinai.”
Junashkam Jisus tiuwai: “Apajuí aentsnum inama duka, aents ajaka jigkayin ajauwa nujai betekmamtinai.
Nunik ajaa kanak tepaish tuja iwaa pujaishkam kashi tsawai aish jigkaik tsapaawai, nunik tsakawai ajauwa duka wajuk tsakaawa nunak dekatsaig.
Nunak nugka nigki tsapapamu asa nuniawai, dekatkauk dupaya nunin tsapai tsakajá pasamjawai, nunik nejek ayatak jigkaik wegawai.
Nunik tsamakmatai hozan juki jiintawai juuktatus, tsawan juumain jegau asamtai.”
Junashkam Jisus tiuwai: “Apajuí aentsnum inama dusha ¿wajijai apatkaya imá shiijash antumainaita? ¿Wají augmatbauwa yaijatmainaita Apajuik juní inamui tusa shiig dekamaina dusha?
Juka mostazan jigkayí nugká ajatiama numamtinke. Ashí nugkanmaya jigkai aina nuwiya imá piipichik mostazan jigkayiya nuuwai.
Nuninchitkushkam nugká ajaam tsakaakug kadaukdaugkin wegawai. Iman wajasmatai yakiya pishak aidaushkam nuna wakentí bikintunum pasugmainawai. Numamtuk Apajuishkam aents wajumkea nui inabaujin nagkama kuashat emawai.”
Kuashat augmatbaun pachis jumamtin aidaun jintinkagtujakuí dita yupichu antumainun.
Augmatbaun tutsukek jintinkagtujakchauwai, untsu niina jintintaiji aidaunak ashí nuna takun tajai tusa dekamtikajakuí.
Tusa aents aidaunak akateg ukuinak Jisus botenum egketunak dutiksag jukiag wegajui. Nuniai tikich botenum minidaush aidau.
Nunik weenai dase shiig senchi kuchan umpuak tsukatmitkau, imaniau asa botenmag yumik yajanu.
Imatiktai Jisus bote ukujin atamjutain atamjuk kanak tepettaman ishintainak: —¡Jintinkagtinuh! ¿Amek jutii jakektatag duka pachijattsumek? —tuidau.
Tama nantakí dasen jiyak idayak, nayantsanashkam: —¡Mijakta! —tiuwai. Tamawaik kuchashkam mijak miyasuch yaunchuk aajakbauk nunisag we patamsauwai.
Nuna dutika niina jintintaiji aidaun chichajak: —¿Wagka sapigmajume? ¿Wagka Apajuiyaish kajintsajum anentaimtsugme? —tau.
Nuna dutikamtai senchi puyatkag sapigmakaju, nunikag ditak pempeentunikiag: —¿Jusha ya asamtaiya dasesh, kuchash antujuinawa? —tudayinau.
Nuwi anumak botenmaya jinai, ukumatainmaya aents wakan pegkegchau egkemtugbau Jisusan tajuauwai.
Nunú aentsuk ukumatainum pujú, jiju ikagmauwai jigkajaish emetuatakamá tujinkamu.
Jiju ikagmauwai uwejen jigkajá, dawenum jigkajá awajkamash tsujiag utsau, imaniau asa emetmainchau wajá wekagu.
Nuniak kashi tsawaishkam mujanum, ukumatainmash wekagas untsumá wekagu, nuigtush kayá jukishkam ijubau.
Imaní wekagu asa, Jisusan atushat wainmawaik tupikatki jegantun tikishmatug pujujus,
senchi untsumak: —¡Jisusah, Apajuí nayaimpinum pujuwa nuna uchijiyah! ¿Wagka amesh minaish miname? Apajuí pachisan segajame, ¡wait aneasam suwimkak sukagtusaipa!
Nunak Jisus: —Wakan pegkegchauwah, aents jinkim ukuktá, —tibau asa tiuwai.
Tutai Jisus iniak: —¿Amesh yaitpa? —tau. Tama ni aiimak: —Wika Untsujiyaitjai, wagki jutiik kuashat asaja, —tiuwai.
Nuna ti Jisusan segainak: “Wait aneasam yajá tikich nugkanmag awekagtipa, jutii pujag juwig idaikagtusta”, tiajui.
Nuanuí mujanum jegantatak kuashat kuchi yutaijin yuwinak ijunu asamtai,
wakan pegkegchau Jisusan segainak: —Wait aneasam awi ishijatkata, au kuchi ijuna awi utsanawagmi, —tuidau.
Tiagtai Jisuschakam: —Wamkesjum wetajum, —tima wakan pegkegchau aidau aentsnak ukuinak, dos mil kuchi tumain ijununum utsanawajui. Dutikawajam kuchishkam pisajag betsag tajagak kuchanum najataunum utsanawag jinawajui.
Nunikagmatai kuchí kuitamin aidaushkam pisajag yaaktanum jegawag etsejuinak, ajanum batsataidaunash dutiksag ujakaju. Dutikawajam, wagkag ankae tusag diisagtatus shimutkaju.
Nunik Jisus pujamunum jegakmag, wakan pegkegchau shiig kuashat chimpimtujam waitkam wekayin pegkeg wajas, jaanchin nugkujá Jisusai ayaumas eketun wainkag, senchi ishamkajui.
Nuna wainkau aidau tikich aidaunashkam ujaidau, aents wakan pegkegchau chimpimtuamu tsagajun, kuchi jinaamun pachisashkam.
Nunikag Jisusan: —Wait aneasam ju ii nugkega juwig pujutsuk yajá weta, —tusag segajui.
Tusá tima Jisus wegak botenum egkemtai, wakan pegkegchau egkemtuamu etsagagbaushkam: —Wisha amijai wekaesatjai, —tusa segauwai.
Tujash Jisusak ayú tutsuk: —Dekas jeemin wetá pataim batsatbaunum, nunikam shiig kuashat Apajuí amina wajuk wait anenjamjae nunú pachisam ujaktá, —tiu.
Tima wegak Decápolis jegaa, Jisus niina kuashat wait anenja nuna pachis etseju. Nunitai ashí puyatjukag diidau.
Jisus botenum egkemag kuchá amain katigmatai, kuashat aents aidau tuwagkaju; dutikam nigka nuwig kuchá tugkitkenig juwakui.
Nui pujai jega ijuntaiya nuna apuji Jairo daagtin Jisusan wainak, jegantun tikishmatug pujus:
—Mina jegajuí wemí, mina nawantug ashí mayai ashinak tepaun ukukjai. Wait aneasam ame minim uwegmin antinjukta, dutikam nawanjush tsagag pujugtusti, —tusa segau.
Tama Jisus niijai wegau, nunitai kuashat aents saetuidau asag Jisusan chanuidau.
Nu imatikainamunum nuwa doce mijadai numpan puwak waitú pujú,
nuniak kuashat ampijatin aidaunum wekagas ampimak ashí ni ajamuchijinak ashimkush, tsagautsuk nuní nagkaemas waitú wekayin,
Jisus pachisa augmatuinamun antuk, aents tuwakbaunum eteenki ukujin pataetuk Jisus jaanch pataká nugkuagbaujin antinkauwai.
Nigka: “Imá Jisusa jaanchjinakesh antignuk tsagagtatjapi”, tau asa.
Nunik antiamuik numpa puwamujinak megkaekauwai, nunisag ashí niina iyashinish pegkeg wegamun dekapjauwai.
Nunitai Jisus niina senchijí jiinun dekapmamag, aents minidaun ayampatua: —¿Ya mina nugkutaijuish antinkae?
Tutai niina jintintaiji aidau: —Kuashat aents tuwakaju asag chanumpaina nu wainiatkumek, ¿ya antinkae tusamesh tame?
Nu tamashkam Jisusak ashí diyau, yaki antinkame tusa wainkatatus.
Nunitai nuwa Jisusa jaanchjin antig tsagajuk, senchi puyatuk kujaukmaikia Jisusan jegantun, tikishmatug pujus dekaskenum ashí ni waitiamujinak ujakú.
Tusá ujaam: —Nawantah, ame kajintsá anentaimam duwi tsagajume, shiig agkan anentaimsam wetá. Yamaik agkan wajasume, —tiuwai.
Eke chichaak wajai, apu Jairo jeen batsatu kaunawag jegantun ujainak: —Nawanjumek jakame ¿itugkatasamea jintinkagtinush waitkame? —tuidau.
Nu tuinamun Jisus antuk, jega ijuntain apujiya nuna pempeentuki: —Puyatkaipa, ayatak kajintsam anentaimsata, —tiuwai.
Nuna tusa aents aidaunak, minigpajum tusa ukuak Pedron, Jacobon ni yachi Juagjai yajuak weuwai.
Nunik apú jeen jegakmá kuashat aents pampainak, buutuinak wake besemag batsatun wainkauwai.
Nuniai Jisus wayaak: —¿Wagka pampakjumesh buutush batsatjume? nuwauchik jakache kanag tepawai, —tiuwai.
Tutai dushikidau. Tujash nigka nuna ti, ashí aents nui batsatunak jiijá, nuwauchi apají, dukují, nuigtú ni jintintaiji kampatum aidaujai utsanauwai nuwauch jaka tepamunum.
Nunik uwegnum achik: —¡Talita cumi! —tiuwai. (Nunak: “Nuwauchih, amina tajame nantaktá”, taku tiuwai.)
Tusa tamawaik nuwauch doce mijan ajamu jakaushkam nantakí wekagu. Nuna dutikamtai aents aidauk puyatjuk dii ijuntuidau.
Nuniagtai Jisus: —Tikichkesh ujakaigpajum —tusa idayak: —Yutái susatajum yuwati, —tiuwai.
Jisus nuwiya jinki ni nugken Nazaret wetai, niina jintintai aidaushkam niijai wegajui.
Nunik tsawan ayamtai tsawagmatai Jisus jega ijuntainum wayaa jintinkagtau. Nunitai antukag puyatjukag: —¿Jusha tuwí imatikash unuimajuita? ¿Itusaya imatikash dekawa wainchatai aidaunash iwainag taká junash?
¿Ju María uchijí carpinterowe duchaukaih? ¡Ju Santiago, José, Judas, Simón aina nuna yachiyajama! —tuidau —¡Nuigtush umayí aidaush jutiijai batsatajama! —tusag pampantuidau, Jisusaig kajinas anentaimainachu asag.
Nuniagtai Jisus: —Apajuí etsegtin niina nugken pujusá etsegtaik, niina patayí aidaush, niina jeeniagkesh eme anentus antugchau ainawai, tujash tikich nugkanum wekagas etsegtaik shiig aneas antujin ainawai, —tiuwai.
Nuna tau asa nuwig dita wainkachbaujinak iwainajag takaschauwai, nuniayatak ujumchik jau aidaun uwejen buuknum achik etsagakui.
Ditak dekaskeapi tuinachu asamtai puyatjuk anentai jegagchauwai. Nunik tikiju yaakat ayaunum wekagas jintinkagtau.
Nunik ni jintintaiji doce aina nuna untsuk ijumag, jimá jimajan apatuk ishimak, wakan pegkegchau aidau jiimainnash senchijin susauwai.
Dutika: —Jintá wegaku atsumainuk ayatak ushujutaigmek jukitajum. Makichkish jukigpajum jintá wegaku atsumainuk, wají egkesá jutaigkesh, yuwatnukesh, kuichkikesh jukigpa.
Ayatak sapatik wegamaktajum, nuniakjumesh yachia nugkugtinuk jukigpajum,
—tusa, nuigtú ditan chichajak: —Atum tu jeganma wayattagme, nunikjumek nuwig pujusjum wegakjum ukuktajum.
Untsu atum tu yaaktanma jegattagme nuniagmin nuwiya aents aidau ditá jeen jujamtan dakitjamainak, atum chicham etsegbaun antutnash dakituinakuig, nunú yaaktak ukuakjum atumi dawemin nugka awa nu pegagjum akakekjum ukuktajum, dita suwimak jukitnuji iwaintakjum. Dekas tajime: Atak Apajuí aents suwimak suwamu atina nuaduí Sodoma, Gomorranmaya aents aidaujai suwimak susamua nuna nagkagas suwimkan jukiagtin ainawai, —tiuwai.
Tima jintintaiji aidau shiyakag, aents aidaun: Tudaujum idaikujum Apajuí nemagkatajum, tuidau.
Nuninak wakan pegkegchau aentsun egkemtuju aidaunash jiijag ishimainak, jau aidaunashkam buuken aceitiyai nijak etsagaidau.
Apu Herodes Jisus pachisa augmatuinamun antuku, Jisusa daajig ashí yantamnum wantinjau asamtai nuna antuk: “Duka Juan Yamijatin maamua nu nantakiu asa, senchigtin wajas imaniawai”, tau.
Tutai tikich chichaidau: “Auk Eliasai” tuinai, tikich chichaidau: “Apajuí etsegtinai nuniachkush Apajuí etsegtin aajakú aina dutsukaitai”, tuidau.
Nunú tuinamun Herodes antuk: —Auk Juan wi buuké tsupigkatajum tima tsupijuk maawajamia nunú nantakne, —tiuwai.
Nunak Herodesak nigki Juan achiktajum tima shimutkag, achikag jiju ikagmauwai jigkajag aents achiká egketainum egkeau aajakuí, ni yachi Felipe nuwen Herodiasan nuwatuk pujutai,
Juan chichajak: “Herodesah, amek yatsumi nuweg nuwatkamek pujumaitsume”,
tabaun Herodías antuk kajejuk maatatus wakegayatak dutikmainchau dekapeau.
Wagki Herodesak ishamau, Juagkak aents pegkeg tudaunash takachun dekau asa. Iman asamtai ayatak kuitamu, nuniau asa tamash puyatayatak wakejus antau.
Herodiasa nawanji wayaa nantsebau, nuniak Herodesan nuigtú niijai mesanum pekajuidaunashkam shiig awajkauwai. Nunikmatai apu nuwan chichajak: —Ame wakegamu segattá, tujutkuminig amastajai, —ti, nuigtú:
—Wi taja nunak dekas dutikattajai, wi inamag jukesh jimaituk segatkuminish dekas amamain asan tajame, —tiuwai.
Tima jiinki dukujin jegajua: —¿Wajinak tujuta nunash segatja? —tau. Tama dukují ayaak: —Juan Yamijatna nuna buuké segatá, —tau.
Tima nuwauchishkam wamkes wakettsag apu pujamunum wayau, nunik: —Yamaikiuch Juan Yamijatnun buuken, platunum egkejá sujustí tusan wakegajai, —tau.
Tama Herodes shiig senchi wake besekú, nuniayatak ditajai pekajaidaush antuinamunum, dekas amastatjame tiu asa yapajimainchau dekapjau.
Nuniku asa apushkam makichik suntajan awemauwai, Juagká buuké tsupikam utitá, tusa.
Tima suntajishkam aents achiká egketainum jegá Juagká buuken tsupigkau, dutika platunum egkea itan nuwauchin susau, dutikam ni juki dukujin susauwai.
Nu dutikamun Juagká jintintaiji dekawag kautuk, iyashin jukiag ukusajui.
Jisus chicham etsegtugkatajum tusa ishiakbau waketug kaunkag, Jisusan: —Nuní takasmaji, aaja jintinkagtuamji, tusag —ujaidau.
Tama ni ayaak: —Wegagmi, agkan aents atsamunum nunika machik ayamsagmi, —tiuwai. Nunak tikich waketiagtaish, tikich minii wajaidau asagmatai, yujumak yumainush agkan atsugbau asa, tiuwai.
Nunik botenum chimpimjag ditak shiyakajui nugka agkantunum.
Tujash nunik wetatman kuashat aents aidau wainkag, kukag juwakiag we weenakua, ditá Jisus anumkatnunum jegawaju.
Jisus botenmaya jinkamá shiig kuashat aents tuwaká ijunun wainkau, nunik wait anenmain diisuí, uwig kuitamainji atsugbau wajukmaina numamtuk wajaidau asagmatai. Dutikak shiig kuashat jintintu.
Nuniai etsashkam akagu asamtai, niina jintintaiji aidau: —Juwig jutiik aents atsamunum batsatji, etsash akaewai.
Aentsuk ishiakta, yaaktanum jegattak aents batsata nui aja tikiju aina nui wegag dita yuwatnujin sumaktinme, dita yumainuk atsawai, —tuidau.
Tiagtai ni ayaak: —Atum dita yuwatnuk susatajum, —tiuwai. Tama dita aiinak: —¿Jutii shiyakaiyash doscientos tsawan takasá kuichik jumaina ibauwaiyash pag sumaka ayugkatag? —tuidau.
Tiagtai ni ayaak: —¿Wajupa pag ajutjamainawa? wejum diistajum. Tima wegag: —Cinco pag nuigtú jimagchik namak amae, —tuidau.
Tusa ujakam: —Aents aidau yajuakjum chijichi aina anuí shiig akanjajum batsagtajum, —tusa ishiakui.
Dutikawagmatai cinco pagkan nuigtú jimagchik namaka nuna juki, nayaimpinum pagkai see tusa, pagkan puujá jintintaiji aidaun susaju, dita aentsun tinamkatnume tusa. Dutiksag namak jimaja nunashkam ashí tinamkau.
Dutikawajam ashí shiig yuwawag ejemakaju.
Nunikagmatai pag mamayakjai ampinkaunak yajuakag doce chagkinnum aimjaju.
Junak cinco mil aishmag aidau yuwawajui.
Nuna yuwawag nagkanaig niina jintintaiji aidaunak: —Atumek botenum chimpimjajum amain Betsaida katigtajum. Tusa ishimak aents aidaun aujus ishiaktatus juwakui.
Nunik aentsun aujus ukuak mujanum wakauwai Apajin ausatatus.
Nuniai kiyaju, boteshkam kuchanum ejapean wegai nigki kukag juwaku.
Nunikmá wainkau dase igku umpuamu asa, wiya wiyantuinakua pimpikiag tsawampaidaun. Nuniamunum niishkam yuminum wekagas ayaumas nagkaikitatus ditan adijkau.
Nunik yumí awanken wekagas minittaman wainkag, dita anentaimsajag pasun minatsuash tusag senchi untsumaidau,
ashí wainaidau asag ishamainak. Imatiagtai Jisus chichaak: —¡Witjai ishamjukaigpajum! —tiuwai.
Tusa botenum egkemjamtai daseshkam mijaku; nunikmatai senchi puyatkag anentai jegagchaju.
Nunak Jisus namak puujá ikaugka ajamamunash shiig anentaimjag dekaachaju asag, utujimas anentaimaidau.
Nunia nuniakua kuchá amain katigkag Genesaret nugkanum kaamatak anumkaju.
Nunik jiinainaig Jisusnak aents aidauk wainkaju.
Nunikag ashí yaaktanmayan shimutkag jau aidaunak pegakjin pataidiag Jisus nui pujawai tabaun antuinakug nui emaidau.
Dutikaidau asag aents yaakat batsamin aidau, yaaktan ukukiag batsamin, ajajin batsamin aidaushkam, jaun yajuakag jintanum batsaidau, dutikam: Idaikagtusta ame pataká nugkuajam nuna nagkattsamujigkesh antigkagmi, tusag segaidau. Tuja ashí aents Jisusa jaanchjin antidauk tsagainau.
Fariseo aidau, chicham umiktinun jintinkagtin Jerusalegnumia kaunawaju aidaujai, Jisusan jegaantajui.
Nunikag Jisusa jintintaiji aidau ikigmatsuk yutatman wainak, anmainchaun aaninawai tusag chichaman patatuidau.
Fariseo aidauk, ashí judío aidaushkam ditá muunji aidau: Ikigmatskek yuchatai atí, tibau asamtai, tuidau.
Ditak, yutai sujutainum wejum taakjumesh ikigmatskek yuwawaigpajum tibau aajakajui. Nuigtushkam kuashtai dita umijakbau aidauk; shikiká umutai, yajaa ekentai, yujumak inagku takatai jiju aidaushkam, nuigtú pegakshakam tuke nijasjumké atajum tibau asamtai.
Fariseo nuigtú chicham umiktinun jintinkagtin aidaujai Jisusan jegaantag: —¿Wagka amina jintintaijum aidaush, iina muunji umiktajum tusa tibauwa nuna umitskesh ikigmatskesh yuwinawa?
Tama ni ayaak: —Aentsú tsanú aidauwah, Apajuin etsegtin Isaías atumin pachis agak: ‘Ju aents aina juka, minak dekas ditá anentain eme anenjuinak adaituinatsui, ayatak wenin adaituinawai.
Nuniau asag, mina pachittsag auna emematjai tujutuinawai; jintinkagtuinakush, aents umiktajum tibauwa nuna jintinkagtuinak Apajuinu jintinkagtaji’, tuinawai.
—Atumek dekas Apajuí chicham umiktajum tibaujiya duka umigtsuk, aents tibauwa nu umiajume. Umutai yajá ekentai, vaso nijakjum nuigtushkam tikich kuashat jumamtin aidau taká yujajume.
Nuigtushkam Apajuí chicham umiktajum tujabauwa duka imanchauch emakjum, atum chicham najanamua nu umiagme.
Nuniakjum Moisés chichaak: ‘Atumin apa dukujai eme anentsá diitajum, dutikakjum yaigtajum; untsu ni apajin, dukujinakesh pegkegchaun chichajuk tsagkugtsuk maatajum’, tibauwai.
Tibau aig atum chichaakjum: ‘Aentsuk ni apajinak, ni dukujinakesh: Mina wají ajutaina juka corbagkai, nuniau asamtai yaimaitsujame tumainai’ tajume. (Corbán tawa duka: “Apajuí anentag anagkuamu”, taku tawai)
Ju aatsa tau asajum, Apajuí chicham umiktajum timawa duka imanchauch emajum idaikujum, atumi muunjum umiktajum tibauwa duke wejakjum tikich jumamtuk aina dushakam takaagme, —tiuwai.
Juna ti aents aidaun untsuká chichaak: —Wi taja ju shiig antugtuktajum:
Aentsú wenin agaaya wayaa duka makichkish aentsnak pegkegchau emamainuk atsawai; untsu anentainmaya jiina nuuwai aentsun pegkegchau emauk.
Ni antutaiji ajamuk antuktinme, —tiuwai.
Nuna tusa aents aidaun ukuak jegá wayamtai, niina jintintaiji aidau nu augmatbaun pachisag iniidau.
Tama ni ayaak: —¿Atumesh tikich shiig antuinatsu antsagmekek antuinatsjum? Ashí agaaya wayaa duka aentsnak pegkegchauk emamaitsui,
anentainum waitsuk, ampugnumag egkemag letrinanum ajapnau asa. Junak ashí yutaig pegkeg ainawai tusa tiuwai. Nuigtushkam:
—Aentsú anentain jiina nu aentsnak pegkegchau emawai.
Duka aentsú anentainia jiinui pegkegchau anentaimat, pegkegchau takastasa wakegamu, magkagtamushkam,
tsanijinbau, kasabau aidau, sujimamu, pegkegchau ata, tsanubau, nuwajai shiig senchi takanistasa wakegat, tikichdau diigsá kajejut, yumigmamu, ememamushkam, anentainkas takamat aina dushakam.
Ju ashí pegkegchau aina duka anentainmaya jiinui, nuniau asa aentsnak pegkegchau emawai, —tiuwai.
Nuwiya jiinki Tiro nugkanum, Sidón nugkanmashkam weuwai. Nunik makichik aentskesh dekajuawainum tau asa jeganum wayau, tujash uumainchau dekapjau.
Nuniai nuwa nawanji wakan pegkegchau egkemtugbau antuku nui pujawai tabaun, nunik tajuntun tikishmatjau.
Duka nuwak griega Sirofenicianmaya aajakuí, nunú segau: —Nawantug wakan pegkegchau egkemtugbauwa nu jigtugkita, —tusa.
Tujash Jisus ayaak: —Jasta, dekatkauk Israela uchijí aidauwá yuwatnume, pag uchi yuwamu atankí yawá suwamuk pegkegchauwai.
Tama nuwa ayaak: —Ehé dekaske Apuh, tujash yawashkam mesa wapken pujusá uchi yujumak akakeamun yuwame, —tau.
Tama ni ayaak: —Nunú tame duwik wetá. wakan pegkegchauk nawanjumnak jiinki ukukne, —tau.
Tima nuwashkam wakitki jeen jegakmá, nawanji wakan pegkegchau egkemtuamunak agkan wajas pegaknum tepettaman wainkauwai.
Jisus Tiro nugkanum pujau jinki Sidón nagkaemak, Galilea kuchajin jegauwai.
Nunikmatai aents empekú dewaun itaantaju, dutikawag: —Uwegmin achigtukta, —tusag segaidau.
Tiagtai Jisus aents nuninun akanak juki, ni tsajam uwejen kuwishin inujuauwai; dutika usukin juki nuna inayin antinkauwai.
Dutika wajan nayaimpinum pagkai mayatak: “Éfata”, tau. (Nunak “ujanta” taku tiuwai.)
Tusa tamawaik aents antuchun kuwishig ujaniuwai, inayishkam pegkeg wajasuí, nunikmatai shiig chichakú.
Dutika: —Makichik aentskesh ujakaigpajum, —tiuwai. Tusa tibau ainayatak nuní senchi etsegtuidau.
Imatjiagtai shiig puyatjusag: “Ashí dekas pegkejan takaawai, empekunash antumtikawai, chichachunash chichamtikawai”, tuidau.
Nunú tsawantinig kuashat aents tuwakaju asag, yumainji atsujuidau asagmatai, Jisus ni jintintaiji aidaun untsuká ijumag:
—Ju aents aidaun wait anentuinajai, juwi wijai kampatum tsawantai yujumkanash yutsuk batsataina duwi,
Tutai niina jintintaiji aidau aiinak: —¿Tuwiya jutiish aents atsamunum pujag juniautish jusha ajamsagtatji?
Tiagtai ditan iniak: —¿Wajupa pagka ajutjamainawa? Tama: —Siete pag ajutjamui, —tuidau.
Tiagtai: —Aents nugkanum batsagtajum —tusa ishiaku. Dutika ashí umikagmatai pagkan juki, Apajuin see tusa puujá ni jintintaiji aidaun tinabiu, dita aentsú susatnume tusa. Dutikam ditashkam aentsun tinamkaju.
Namakshakam ujumchik au asamtai, dutiksag Apajin aujus nunashkam tinamkagtitajum tusa tinabiu.
Dutikawajam yuwawag shiig ejemakaju. Nunikagmatai pag mamayakjai ampinkaun siete chagkinnum aimjajui.
Nuna yuwawajua duka cuatro mil aents tumain aajakajui. Imanun ayujuk akatek ishiakui.
Dutika ukukí, ni jintintaiji aidaujai botenum chimpimag Dalmanuta nugkanum weuwai.
Nui jegamtai fariseo aidau kautuawag, Jisusjai kuashat tudayinau. Nuninak dekas Apajuí uchijimpashit tusag dekapsatatus: —Nayaimpinmaya wainchatai iwainkagtukia, —tuidau.
Tusá segainam Jisus senchi mayati wajan chichaak: —¿Wagka atum wegantutigmesh wainchatai iwainkagtukia tusagmesh tuké tajume? Dekas tajime: Atumnak makichik iwainamunakesh iwaintukchattajime.
Tusa ukuak botenum egkemag, ataktú amain katigkuí.
Nui weenak pagkan kajimatkiag jukichaju asag yumainjig atsujuidau, nuninayatak makichik pagkan takus weedau.
Nuniku asagmatai Jisus: —Nijah, fariseo aidau, nuigtú Herodesa levaduraji aina nujai kuitamamkatajum, —tau.
Tutai ditak pempeentunikiag: “Junak ii pag takukchajag duwi tujamji”, tuidau.
Nu tuinamun Jisus dekajua: —¿Wagka pag pachisjumesh jiyaniagme? ¿Atumek dekamainchau dekapeau asagmek utujimsajum anentaimjum?
¿Atumek jime ajutjamainaigkik, wainmachu wajukmaina numamtuk wajakjum, antayatkugmesh antuchu wajukmaina numamtuk wajajum? ¿Nuniau asagmek aneaktsujum?
Wi jimagchik paagkai cinco mil aents ayugkamash ¿wajupa chagkina aimkamiugme ampinjau aidaush? Tama dita aiinak: —Doce, —tiaju.
Tiagtai: —Wi siete pagkan jukin cuatro mil aents ayugkamash ¿wajupa chagkina aimkamiugme ampinkau aidaush? Tama dita aiinak: —Siete aimjamiaji, —tuidau.
Tutai ni ayaak: —¿Dutikau ayatkugmek dekamainchau dekapeajum?
Nuna ti Betsaida jegauwai. Nunikmatai wainmachun itajiag, antinjukta tusa segaidau.
Tama Jisuschakam wainmachun egkesá juki, yaaktauchin ukumtiki jiin usuktua, uwejen nuna jiin patatiu, dutika: —¿Machikish wainmatsmek? —tusa iniasu.
Tama niimak: —Aents aidaunak tuke numia nuninun wainjai; tujash weedaun, —tau.
Tutai Jisus wainmachu jiin ataktú uwejen patatiu, dutikam shiig esetug niimi pegkeg wajasú, nunik atushtanmayanash shiig paan wainkau.
Nunikmatai ni jeen awebau, dutikak: —Yaaktanmak wayawaipa, makichik aentskesh ujakaipa, —tiu.
Jisus nuna dutika niina jintintaiji aidaujai yaakat Cesarea, Filipo tutaya nuanuí yaakta ukukí batsamin aidaunum wegajui. Nunik jintá wesa ni jintintaiji aidaun iniak: —¿Aents aidaush minash yaayai tujutuinawa? —tau.
Tutai dita aiinak: —Wajumak aents aidau: ‘Juan Yamijatin maamua nuuwai’ tujamainai, tikich chichaidau: ‘Auk Eliasai’ tujamainai, tikich tuidau: ‘Apajuí etsegtin aajakajua dutsukaitai’ tujamainawai, —tuidau.
Tiagtai ni ayaak: —¿Tujash atumesh, minash yaayai tujutjume? —tau. Tutai Pedro ayaak: —Amek Kristuitme, —tiu.
—Tujash mina pachittsagmek makichik aentskesh ujakaigpajum, —tiuwai.
Nuna ti nagkama jintintak: “Wi Apajuí Uchijiyaitkun Aentsmaga Akiinauwaitag nunak senchi waitkagsagtatui, apu aidau, sacerdote apuji aidaush, chicham umiktinun jintinkagtin aidaushkam dakitjuinak mantuawagtatui. Dutijuawagmataish kampatum tsawan asan nantaktatjai”, tusa etsegkauwai.
Nuna tusa paan etsegtai, Pedro akanak juki kakaakan chichajak: —¿Wagka amesh annush anentaime? —tiuwai.
Tama ni jintintaiji aidaun ayampattsag diyak Pedron jiyaak: —¡Wetá iwanchih, minai tantá wajatsuk! Amek dekatsme Apajuí dutikatjai tabaujiya duka, aentsú anentaimtaig anentaimam duwi, —tiuwai.
Nunik ni jintintaiji aidaun, nuigtú tikich aents aidaujai untsuk ijumag chichajak: —Mina nemagtuktasajum wakegautigmek, atum wakegamuk idaikujum nemagtuktajum, nuniakjum senchi waitiakjumesh atsanjatajum.
Ashí aents ju nugka juwi pujutan imá senchi wakegak, mina nemagtuk waittan dakitauk uwemjashtin ainawai. Untsu ashí aents mina nemagtuk pujus, nuigtú yamajam chichaman etsejak pujus jaina nu uwemjagtin ainawai.
Aents ju nugka juwiya wají aidaun, ashí niinu emakush jaakug niina wakaninak tuké uwemtikmaitsui.
Aentsuk ni wakaní uwemtijatasa akikmatmainjig atsawai.
Atum mina pachittsa chichat datsamakjum, chichamjushkam datsantakjum aents mina dekaskeapi tujutchau aidau, Apajuí chichame umijuinatsu dushakam ujakchau aidautigminak, wi Apajuí Uchijiyaitkun Aentsmagan Akiinauwaitag nuna, mina Apajú tsaaptinjijai tsawan wajasan nayaimpinmaya aents pegkejam aidaujai minaknushkam: Juka midauchu ainawai, titinaitjime.
Nuigtushkam: —Dekas tajime: Atum juwi ijunjum juwiyatijum wajumak aidautijum eke jatsuk iwaaku pujusjumek, Apajuí inamtaiji senchijijai minau wainkatnutigmesh ajume, —tiuwai.
Seis tsawan asa Jisus, Pedron, Jacobon, nuigtú Juagkan juki ditanak akanki muja yakí tsakajunum wegajui. Nui ditash wainainaig Jisusa niimé yapajinauwai.
Niina jaanchjig winchamtin shiig puju nieve tutaiya iman wajasuí, ju nugka juwiya aents jaanchin senchi nijakush imatika puju emamainchau aajakuí.
Nuniaig Moisés, Eliasjai Jisusan aujuidaun wainkajui.
Nunik Pedro Jisusan chichajak: —Jintinkagtinuh, jutiish maigkis juwig batsatagtai, kampatum aak aakmagmi. Makichik aminu, tikich Moisesdau, nuigtú Eliasdau, —tau.
Nunak ni tabaujinakesh dekachiatak senchi ishamkamunum, tiuwai.
Nuna taig yujagkim ijikuí. Nuniaig yujagminmaya chichaak: “Juuwai dekas mina uchig anetaijuk, nigki antugkujum umigkatajum”, tabaun antukajui.
Nuna timatai diikmá imá Jisusnak wainkajui.
Nunik mujanmaya minisá: —Atum wainkaujum nu pachisjumek makichik aentskesh ujakaigpajum, wi Apajuí Uchijiyaitkun Aentsmaga Akiinauwaitag nuna mantuawagmatai nantatsaigkik, —tiu.
Nuninak: —¿Wagka chicham umiktinun jintinkagtin aidaush, dekatkauk Eliasá taatnai tuinawa?
Tiagtai Jisus ayaak: —Eliasak niiyá eemak taatnai nunik tikich takastinun umiktinai tibauwa duka dekaske. Tujash ¿wajintu agagbauwaita Apajuí Uchijiyaitak Aentsmaga Akiinatnun pachisash, senchi waittsatnai nuigtush dakitjamu atinai tatsuak?
Tujash wi tajime: Eliasak taabi, nunikmataish dita pegkegchau takaamujinak dutiksag inagkeatkiagmayi. Agagbaunum niina pachis tawa dutiksajag, —tiu.
Nunik ni jintintaiji aidau batsatbaunum jegakmá wainkaju kuashat aents tuwajuk aun, tuja chicham umiktinun jintinkagtinchakam ditajai tudayinaun.
Nunidau Jisusan wainkag puyatuk tupikatkiag jegaantag kumpamawajui.
Nunikmatai ditan iniak: —¿Wají pachisjumea ditajaish tudaijume? —tau.
Tutai aents tuwakbaunmaya makichik ayaak: —Jintinkagtinuh, mina uchijun wakan pegkegchau egkemtua chichachu etugtimun amina itajuagme.
Juka wakan egkemtamak kujaak, saun kaput apak, nain takegtak, ichichkam patamnuwe. Imatijutin asamtai amina jintintaijum aidaun, jiigtugkitajum timajai, tujash tujinkagmae, —tau.
Tutai Jisus ayaak: —¡Aents dekaskeapi tuchau aidauwah! ¿Wajupá dukapea atumjai ijunjanush pujumainaitja? ¿wajupá dukapek dakastajime minak dekaskeapi tujuttinme tusanush?— Nuna ti: —¡Itantá! —tiuwai.
Timatai uchin ejentuntaju. Dutiktai wakan nunú uchin egkemtaushkam Jisusan wainak uchinak waugmitkaku, dutikam nugká iyaag tanagak saunak kaput apakú.
Imatiktai Jisus uchí apajin iniak: —¿Wajupa tsawantaiya junash imatiká pujugnaita? —tau. Tama: —Uchuch aig nagkamauwai.
Dutikau asa jinumash jiyata tinuwe, namakash ajug maata tinuwe. Ame machikiuchikesh dutikmainaitkumek wait anenkagtujam jutiish yaijatkata, —tau.
Tutai Jisus ayaak: —Dutikmainaitkumek tiipa; aents dekaskeapi tauk ashí dutikmainai, —tiu.
Nuna taig uchí apajishkam senchi untsumak: —¡Dekaskeapi tajai! ¡Wi dekaskeapi tumain dekapeachkuish yainkata! —tiu.
Jisus kuashat aents tuwagtai wainak, wakan pegkegchaun jiyaak: —Wakan chichachu empekuwah, wi tajame: ¡Jiinkim ukuktá, ataktuk waketjukmek egkemtuawaipa! —tiu.
Tama wakanchakam senchi untsumak uchin kujamtikak waamak jiinkiuwai, nunikmatai uchik jaka iyaantu. Nunitai kuashat aents chichainak: —Uchik jakae, —tuidau.
Tujash Jisus uwegnum achiká inankiu, dutikam wajantú.
Nuna dutika Jisus jegá wayamtai, ni jintintaiji aidau agkan niinak iniinak: —¿Wagka jutiish jiiktakamaish tujinkamji? —tuidau.
Tiagtai ni ayaak: —Ju wakania juka makichkish kakajus jiimaitsui, Apajuí aujku yujumak ijagmaka pujachkuik, —tiu.
Nuwiya jiinki Galilea wegamun makichik aentskesh dekawainum tusa Jisus dakitau,
niina jintintaiji aidaun jintintuata tau asa. Nunik jintintak tau: —Apajuí Uchijiyaitak Aentsmaga Akiinauwa nunak, tikich aents aidaunum sujukag idaisagtatui, dutikawagmatai maawagtatui. Tujash jakaashkam kampatum tsawanta juwi nantaktatui, —tau.
Tutaish ditak nuna takumpap tawa tusag dekamain dekapenachu. Nuninakush ajantuidau asag iniaschajui.
Nunikag yaakat Capernaum jegawajui, nui jegá wayaa batsatbaunum Jisus ni jintintaiji aidaun: ¿Jintaa minisjumesh wají chichamjimugme? tau.
Tujash ditak chichainachu, jintaa minisag ditak pempeentunikiag, yaki imá wagaakush atinaita tudayaju asag.
Nuna ti uchin ejapeen awajus midaaki juki chichaak:
Aents mina nemagtuidau ju uchia jumamtin aina juna, shiig anentus juwidauk minashkam mina Apagnashkam aikasag juwinawai.
Tutai Juan: —Jintinkagtinuh, aents wainkamji amina daagmin wakan pegkegchaun jiyau, tujash jutiijai minitan dakitakui amek aikawaipa timaji, —tau.
Tutai Jisus ayaak: —Amek aikawaipa tusagmek tiigpajum. Makichik aentskesh mina daajui wainchatain iwainayatkug, pempeentugsagkek pegkegchaunak chichagtumaitsui.
Jutiin shiwagmatjamtsu duka, jutiinu asa nuniawai.
Tuja makichik aentskesh atum mina nemagtin asagmin, yumin uwagta tusa amasú aidauk, dita wají shiig pegkeg jukitnujig ajiagtinai.
“Mina dekaskeapi tusag nemagtuidau ju uchi piipichia jumamtin aidaun makichkikesh pegkegchaun takamtikaidauk, dekas kaya muun dekeetai aina iman jukí kuntugnum jigká detuais nayants ajugká ajapmain ainatai.
Amina uwejum tudaun takamtijamkuig, tsupika ajapmaina numamtuk wajaktá tudau takat idaikum. Dekas pegkejai tudau idaisau asá, pujut tuke atina nui makichik uwegtin waimaina numamtuk wajamuk, jimá uwegtin asá suwimak juwaku jii ajumaish kajinchau,
akash jinuchu aina nui ajapeam amaina nu.
Amina dawem tudaun takamtijamkuig, tsupika ajapmaina numamtuk wajaktá tudau takat idaikum. Dekas pegkejai tudau idaisau asá, pujut tuke atina nui shutusá waimaina numamtuk wajamuk, jimá dawentin asá suwimak juwaku jii ajumaish kajinchau,
akash jinuchu aina nui ajapeam amaina nu.
Amina jiim tudaun takamtijamkuish, ukuinkam ajapmaina numamtuk wajaktá tudau idaikum. Dekas pegkejai tudau idaisau asam, Apajuí inamtaijin makichik jiiyaik niimsá waimainaitam numamtuk wajamuk, jimá jiintin asam,
akash jinuchu, jiish ajumaish kajinkashtina nui ajapeam amainaitam nu.
“Ashí nunú aidauk weegai kachikbau kakajus kautsama numamtuk, dita takasbaujijai jiinum batsatkush tuke jakachagtin ainawai.
Week dekas pegkejai, tujash jea jeatuji megkagak sakam wajasmataish, ¿itugsaya ataktush jea jeatush emamainaita? Dekas atumin weega anmamtinun Apajuí pujutan amasbau ajutjamainai. Nunikmatai tikich aidaujaish shiig anendaisajum agkan batsamainaitjume.”
Jisus Capernaumnumia jiinki Judea nugkanum jegaa, Jordagka amain katigkú. Nunikmatai aents aidau tuwagkajam ataktú ni jintinkagtutaijinak dutiksag jintinkagtau.
Nuniai fariseo aidau pegkegchaunum dekapsatasag jegaantag iniasaju, nuwennush nuwenash idaimainashit tusag.
Tuinam Jisus ayaak: —¿Moisesash atumnash wajukatajum tujabiajuita?
Tama dita aiinak: —Moisesak papí idaidaiku najantai umikjum nuwemek idaimainaitjume, tujabiuwai.
Tiagtai Jisus chichaak: —Juna dutikatajum Moisés tujabiajua nunak atum chicham umitnumash katsujam asagmin tujabiajui.
Tujash yama nagkamchakug Apajuik aishmagkun nuwajai najanauwai.
Dutikamu asag aishmag nuwenkug apajin, dukujin ukuak niina nuwejaig pujumainai,
nunikag makichik iyash wemainai. Nunin asag jimaja nuninchauwai makichkia numamtinai.
Nunin asamtai Apajuí nuweamua nunak makichik aentskesh idaimitkamain ainatsui.
Tusa ukukmatai Jisusa jintintaiji aidau jegá jegawag, nuna pachis iniidau.
Tusá iniam: —Makichik aentskesh nuwen idayas tikich nuwajai nuwenkug, jeteken ekajeak nunimainai,
nunisag nuwashkam aishin idayas tikich aentsnum nemakug, aishin ekajeak nunimainai, —tiuwai.
Juna ashí tusa inagnai, uchi aidaun Jisus uwejen antinjukti tusag ikautkajui. Imatikiagtai ni jintintaiji aidau, uchin ikaunmaina nuna jiyaidau.
Dutikiagtatman Jisus wainak kajek chichajak: —Tutsuk idaisatajum, uchi aidauk minai kauntatnume utugkajum awagkigpajum. Jujú uchi anentaimaina jumamtin aidaunum Apajuik inamjata tawai.
Dekas tajime: Aents aidau uchi mina anentaimjutuina imanis anentaimjutuinachuk Apajuí inamak amain ainatsui.
Jisus nuna tusa makí makichik uchin midaaki juki, uwejen achiak: —Apajuí yaimpaktinme, —tiuwai.
Nuna dutika Jisus jinki jintá wetatman makichik aishmag tupi tupikakua amainag tikishmatug pujus iniak: —Jintinkagtin pegkejah, ¿wajina dutikmainaitja pujut tuke atina nuna jukitasanush? —tau.
Tama Jisus ayaak: —¿Wagka pegkejá tujutme? Makichkish pegkejak atsawai, imá makichik Apajuiya duke pegkejak.
Amek dekame chicham umiktin agagbaunum: ‘Tsanijinawaipa, magkagtuawaipa, kasamkaipa, wainkamek tsanumkagtujaipa, wainkam tsanumjam tikichdau jukipa, amina apa dukujai eme anentsam diyaakum yaigtá’, tusa tawa nunú.
Tama ni ayaak: —Jintinkagtinuh, wika nunak uchuch nagkamsanuk ashí umikuitjai, —tiuwai.
Tutai Jisus wait anenmain diis chichajak: —Makichik umimain ajutjame: Wetá nunikam ashí amina ajutjamaina duka sujukam ujunauch aina nu susata. Nu dutikawamin nayaimpinum wajigmik ajutjamtinai. Nu dutika ukuakum waitiakmesh atsanjam nemagtukta, —tiuwai.
Nu tama antuk, nunimainchau dekapeg wake beseká weuwai, shiig wiyakuch asa.
Nunikmatai Jisus nui ijunun ayampá ashí diis ni jintintaiji aidaun chichajak: —Wiyakuch aidauk Apajuí minai inamjati tusag kakajus idaimamainchau ainawai.
Nuna tutai jintintaiji aidauk puyatkag ijuntsaju. Nunikagmatai Jisus ataktú chichaak: —Uchig aidauh, aents aidau niina wajiijin imá senchi puyatjuidauk, kakajus Apajuí inamak amain ainatsui.
Camellok aujá jiinish waigká nagkaemamainai. Tujash wiyakuch aidauk Apajuí minai inamjati tusag kakajus idaimamainchau ainawai.
Nuna tutai antukag nuní nagkaemas puyatkag: —¿Yaki tujash uwemjaush amainaita? —tusag ditak iniinidau.
Tiagtai Jisus ditan diis chichajak: —Aents diismak juka utugchatai machikish dutikmaitsui, tujash Apajuiyaig annuchui, nigka ashí dutikmainchaunash dutikmainai.
Tutai Pedro ayaak: —Jutii aidautik ashí iina ajutjamaidauk ukuinaku nemagkamiajime.
Tutai Jisus ayaak: —Dekas tajime: Ashí aents mina nemagtuinak yamajam chichama nunakesh etsejak, jeen, yachin, umayin, apajin, dukujin, nuwen, uchijí aidaun, nugke aidaunash ukukiu aidauk,
yamaik ju nugka juwig pujusag, ciegka imania jukiagtinai: Jee aidau, yachi aidau, umayí aidau, dukují aidau, uchijí aidau, nuigtú nugke aidaujaí ukukbauwa nuna nagkagas. Waittsajash atak atina duwi pujut tuke atina nui pujusagtin ainawai.
Tujash kuashat aents dekatkau atatus wakegaina nu ukunum juwakagtinai. Untsu iman atan anentaimtumachu aina nu dekatkauk agtinai.
Jerusalén jegawagtatus weedau. Nuniamunum Jisus eemak wegai ni jintintaiji aidauk ishamainak puyatkiag weedau. Nuniagtai ataktú niina jintintaiji doce aina nuna yajuak akankiag, wajuk dutikawagtatua nuna pachis ujaidau.
“Yamai Jerusalén jegattag duwi, wi Apajuí Uchijiyaitkun Aentsmagan Akiinauwaitag nunak achigkag sacerdote apuji, chicham umiktinun jintinkagtin aidaunum ejetuawagtatui. Dutijuawagmatai dita jujukiag judiuchu aidaunum dita maatnume tusag sujutkagtatui.
Dutijuawagmatai pegkegchaun chichagtuinak dushí dushiktuinakuag, asututan asutu, usuktutnash usuktu awa awajtuinakua mantuawagtatui, tujash dutijuawagmataish kampatum tsawanta juwi ataktú nantaktatjai”, tau.
Nuna timatai, Zebedeo uchijí aidau Jacobo Juagjai, Jisusan jegaantag: —Jintinkagtinuh, ii segattajam nunak dutiksag umigkagtukti tusa wakegaji, —tuidau.
Tiagtai Jisus ayaak: —Atumek mina segatjum duka dekatsjume. ¿Atumesh mina waitkajus mantuawagtata dusha imanisjumkek waitmainaitjum?
Tuinam dita chichainak: —Ehé, iishkam duka waitmainaitji, —tuidau. Tiagtai Jisus ditan chichajak: —Dekas tajime: Wi waittsan jakattag imanisjumek waittsatin ainagme,
tujash mina untsujuí, tikich mina menajuí ekeemsatin atajum tusanuk tumaitsujime. Nunak mina Apag ya aidau ekeemsatnujinak umigkauwaita nuna ekentsagtinai.
Nunú tabaun diez aina nu antukag, Juagkan Jacobojai senchi kajegkajui.
Nuniagtai Jisus ditan untsuká: —Atumek shiig dekagme, tikich nugka aina nuna apuji aidau judiuchu aina duka, aentsnak ditanua nunin emak inainawai. Untsu nunú apu aina nuna aentsji aidau, aents aina nuna dita wakegamun inau ainawai.
Tujash atumek aajagmek dutikdaimain ainatsjume. Nunitsuk atum ainajum anuiyatijum eme anentai atasajum wakegautigmek tikich aina nu takajin amainaitjume.
Atum ainajum anuiya eme anentai atatus wakegauk, ashí tikich aidaun inake amainai.
Wagki wi dekas Apajuí Uchijiyaitkun Aentsmagan Akiinauwaitag nunak, atum aidautijum mina takagtustinme tusanuk taachuitjai, wi dekas atumin takagkun mantamnan kuashat aents aidau pujutin uwemtijata tusan taamjai, —tiuwai.
Nuna tusa Jericó jegawajui. Nuwiya jiinki Jisus niina jintintaiji aidaujai, nuigtú shiig kuashat aents ashinai, aents wainmachu Bartimeo daagtin Timeo uchijí jintá yantam ekeemas, aents nagkaemagtai kuichik sujustajum tusa sumá eketu.
“Jisus Nazaretnumia nagkaemawai”, tabaun antuk, untsumtan nagkamau. Nuniak: —¡Jisusah David wegantu uchijiyah minash wait anenjugta! —wajau.
Imattai kuashat aents aidau jiyaidau itatkati tusag. Tusá jiyamash nigka nuní senchi untsumak: —¡David wegantu uchijiyah, minash wait anenjugta! —wajau.
Imattai Jisuschakam nui wajan: —Untsuktajum juwi tantati, —tiu. Timatai wainmachun untsuinak: —Yamaik untsugmawai kajintsam tantata, —tuidau.
Tama niishkam pataká nugkuagbaunak awik nugká aepeak, tseke wajakí Jisus wajamunum jegantuí.
Nunikmatai Jisus iniak: —¿Minash utugtukti tusamea wakegame? —tau. Tama wainmachu ayaak: —Jintinkagtinuh wika wainmaktasan wakegajai, —tiu.
Tutai Jisus: —Yamaik wetá, amek kajintsá anentaimam duwi tsagajume, —tiu. Tusá tamawaik wainmakui, nunik Jisus wetai niishkam Jisusjai weuwai.
Jisus ni jintintaiji aidaujai Olivosan mujajin jegawaju, yaakat Betfagé, nuigtú Betania Jerusalegnum tikiju awa nui, nunik ni jintintaijin jimajan awemak:
—Au yaakat jegattak aents batsata awi wetajum, awi jegakmajum burro makichik aentskesh entsamchatai tsakatuch wajau wainkattagme, nu atia jukim itagtuatajum.
Nunú juwagmin makichik aentskesh, ¿wagka aikagme? tujamkujaish, Apu atsumawai, ajum awagtugmaktatui tusa ukuktajum, —tiuwai.
Tiajam wejiag diikmá, waitainum agaa jinta tuniasunum jigkam wajattaman wainkag atiidau.
Dutikiagtai nui aents ijunaidau: —¿Utugkatagsagmea burrush atiagme? —tuidau.
Tiagtai ditashkam, Jisus titá tibaunak, dutiksag ujak ukukiajui.
Dutikawag burron jukiag Jisusan itaantaju, dutikawag burro tuntupen awantak nugkuagbauji jukiag aitkajui, dutikawagmatai Jisus ekeemiu.
Nunik wetai kuashat aents asag, dita awantak nugkuagbaujin jintanmag aitug emaidau, dutikainai tikich aidauk dukan tsupijag jintanum ainag emaidau.
Dutikiagtai aents dekas eemak ashinu, ukunum minidaujai senchi untsumkag: —¡Apajuí awemamu iina agkanmitkagmatin miná jujú emematiagmi!
¡Iina apachji apu David inamajakua nunisag inamjatatus miná jujú emematiagmi, nigki nayaimpinmayanash agkanmitkattawai! —wajaidau.
Nunik Jisus Jerusalén jegaa, jega Apajuí ememattainum wayauwai. Nunik nui ashí wají agtatmanak diis ukuak etsa akagu asamtai, niina jintintaiji aidaunak ashí yajuak Betania weuwai.
Betania kanag jiinkiag wegamunum Jisus yapajau,
nunikmá higuera shiig dukejuk wajattaman ikaag wainak wejiu neje atsuash tusa diistatus. Nunikmá nejetí jegachu asamtai neje atsutai,
Jisus higueran chichajak: —¡Ame nejeamunak makichik aentskesh tuke yuwachagtin ainawai! —titatman niina jintintaiji aidau antugkajui.
Jerusalén jegawag jega Apajuí ememattainum Jisus wayaa, nui sujak batsatun sumau aidaujaí agaa jiijú, dutikak aents kuichki yapajiin aidau mesajinashkam shitatki akaketuk, paumá sujin aidau ekeemtaiji aidaunash dutiksag ashí akaketkau.
Jega Apajuí ememattaiya nui makichik aentskesh takusá wayawainum tusa shiig dakitau.
Nunik jintinkagtak: —Apajuí chichame agagbaunum: “Mina jegajuk ashí tikich nugkanmaya aidau Apajuí aujuinaku ijuntaiyai tama atinai” tawa nuniaig atum kasá aidau batsamtai emaugme, —tiu.
Nuna timatai sacerdote apuji, chicham umiktinun jintinkagtin aidaujai antukag, wajuk maawajik tuidau. Tuinayatak ni jintinkagtamun ashí aents aidau puyatjus antujuidau asagmatai nuna ishamaidau.
Nuninai Jisusak kiitai niina jintintaiji aidaun yajuak, nunú yaaktanak ukuak yajá weuwai.
Nui kanajag kashikmasag nagkaemakmag, higuera ashí kagkapejai kukag wajattaman wainkajui.
Nunik Pedro adeag Jisusan chichajak: —Jintinkagtinuh, diisia ame higuera yumigjam ukukmaum nu kukajá wajana, —tau.
Tutai Jisus ayaak: —Imá Apajuiyaig kajintsá anentaimsatajum.
Dekas tajime: Makichkitigmekesh utujimsa anentaimtsuk, dekaskeap nuniktatua tusajum ju muja chichagkujum: ‘¡Juwi atsuk nayantsanum wajaata!’ tamak nunisag nunimainai.
Nuaduí tajime: Atum Apajuí segattajum duka dekas sujustatuapi tusajum segatajum, nuniakjumek jukittagme.
Atum Apajuí aujkugmek, tikichjai kajegdaikamu ajutjamkuig tsagkujatajum, atumnashkam Apajuí nayaimpinum puja dushakam aikasag tsagkugtamjatnume atum pegkegchau chichakbaugminash.
Atum nu tsagkugchataik, atumin Apa nayaimpinum puja dushakam, atumin tudaugminash tsagkugtamjashtatjume.
Juna timatai wakitkiag Jerusalén kaunawajui. Nunik jega Apajuí ememattainum Jisus wekaetatman sacerdote apuji, chicham umiktinun jintinkagtin aidau nuigtú tikich apu aidaujai jegaantag,
iniinak: —¿Aminash ya jintinkagtuata tusash awetamae? ¿Yana chichamenia jusha juniame? —tuidau.
Tuinam Jisus ayaak: —Wishakam iniastajime, atum nu aigkagmin ujaktajime ya jutikata tujutmataiya jutikaja junash.
¿Ya awemauwaita Juagnash yamijatjati tusash, Apajuik awemauwait, atsa aents aidauk awemauwait? nunú aigkatajum.
Tama utujimkag, ditak pempeentunikiag chichainak: “Juagnak Apajuí awemauwai tajinish, ‘¿Tujash wagka dekaskeapi tichau ainagme’ tujamtata jama?
¿Aents awemauwai titajiash?” Tuinayatak ashí aents aidauk Juagkak dekaskenum Apajuí etsegtinai tuidau asagmatai ishamaidau.
Nuninak Jisusan chichajuinak: —Dekatsji, —tuidau. Tiagtai Jisus ayaak: —Ayú, wisha tichattajime yana chichamenia jutikaja nunak, —tiu.
Jisus ataktú augmatbaun pachis aents aidaun jintintak, tau: “Aents niina ajajin uva aajakuí, dutika tanishig, uva yumiji ijugtinnash umik, wajasá diistinnash torre tutain yakí jiikuí. Dutika wajumak aentsun atum ju takastajum dutikakjum minash sujustajum tusa susa ukuak, nigka tikich nugkanum atushat weuwai.
Nunik uva juut jegamtai, makichik inaken awemauwai, aents ajanum takaina nui jegamtai, uva neje susam, juki itagtuati tusa.
Dutikam jegamtai ajanum takaina nunú achikag suwi suwimainakua, wainak awagkiuwai.
Dutikawagmatai tikich inaken awemauwai, dutikam jegattaman, nunashkam kayai tukuí tukuinakua upu upujukiag, pegkegchau chicha chichajuinakuag awagkiajui.
“Nuna dutikawagmatai ataktushkam tikichin awemauwai, dutikam jegattaman maawajui. Dutikamtai nuní kuashat ishiakui. Dutikawajam jegattaman, tikich aidaunak suwimawag ayatak awa awatuinakua awakenak, tikichnak maawajui.
“Dutikawagmatai inagnamun niina uchijí makichkiuch aneetaiji ajamun, takaak batsatbaunum awemauwai: ‘Mina uchignak ajantusampap diimain ainawa’ tusa.
Tujash ajanum takaina nu ditak pempeentunikiag: ‘Auwai ju aja juna jukitnuk, dekas maa ajapeaku, juka iinu emami’, tuidau.
Tusag achiká maawag ajá ukumtikiag ajapawajui.
“¿Nunash ajagtina dusha itugmainaita? Dekas ajagtina nu tajakug nunú ajanum takaina nunak kajeg utsaak, tikich aents aidaun susa idaimainai.
“Atumek ausachukaitjum Apajuí chichame agagbauwa nui: ‘Aents jegá jegamin aidau kayá ajapawajua nunú, kaya dekas jegá ichichkatin apututia iman wajasé,
nunak Apajuí dutikau asamtai, jutii anentaig ejetumaitsui’ tawa duka”, tiuwai.
Tutai: “Nuna augmatus tawa nunak, iina tujamak tawai” tusag achikta tuidau, tujash aents tuwakajua nuna ishamaidau asag ukuinak wegajui.
Nunik ukukiag fariseo aentsji aidaun, Herodesan aentsji aidaujai pachiachmau Jisus iniastajum, tamash wajintig timatai duwi tsanumjujagmi tusag ishiakaju.
Dutikawajam ditashkam Jisusan jegaantag: —Jintinkagtinuh, jutiik shiig dekainaji, amek dekaskea duke etsegme, tikich aentsun niimé diigsam shiig awajkatasamkesh chichatsme, imá Apajuí jintiya duke pachisam jintinkagtau asamin, amin iniajame: ¿Roma apuji kuichkiji atinush sumainashit, atsa sumainchaukaih? —tusa iniidau.
Tama Jisus dita tsanubaujin dekaju asa: —¿Wagka minash tsanujatasagmesh wakejutagme? ¡Makichik kuichik itagtuakjua diistajai! —tiuwai.
Tutai ejentuntam diisá: —¿Yana niimé dakumkaya daajish agagbauwaita? —tau. Tama dita aiinak: —Anka Roma apuji dakumkamui, —tiaju.
Tiagtai Jisus ayaak: —Roma apujinua duka nigki susatajum, Apajuinua dushakam imá Apajuik susatajum, —tiuwai. Nuna timatai anentai jegagchajui.
Nuniku ai saduceo aidaushkam Jisusan tajuntajui, ditak aents jakauk nantakchagtin ainawai tinu asag Jisusan iniinak:
—Jintinkagtinuh, Moisés papí agag ukugtamkiuwa nui: ‘Aents nuwan juki uchí akiitsuk jakamtaig, ni yachintin nuwan juki uchin akiimainai, dutika yachí uchijiya nunin emamainai’ tawai.
Nuniamunum siete yachigbau aajakuí. Nuanuiya nagkamchak iwai nuwenauwai, tujash uchin akiitsuk jakauwai.
Nunikmatai tikich yachi jukiuwai. Nunik niishkam uchinak akiitsuk jakauwai. Kampatuma nu jukishkam nunisag jakauwai.
Nuni nuninakua siete aajakajua duka uchinak akiitsuk ashí jinawajui. Nunikagmatai duwi pujus nuwashkam jakauwai.
Siete aajakajua duka ashí nunak nuwatkaju aina duwish ¿yana nuweg atinaita atak nantainamunmash? —tuidau.
Nuna tiagtai Jisus ayaak: —Atumek Apajuí chichamen tawa dusha dekachu, niina senchijiya dushakam wainkachu ainajum nuaduí dewakugme.
Jakau aidau nantajagtin aina duwik makichkish nuwenachagtinai. Apajuí aentsji nayaimpinum batsata nuninuk agtinai.
Tujash jakau nantajagtinun pachis, Apajuí numi zarza tutai kegamunum chichakbau Moisés agagbauwa nui: ‘¿Witjai Abraham, Isaac, Jacob aina nuna Apajuijinuk’ tawa duka ausachukaitjum?
¡Apajuik jakau aidaun Apajuijinchui, iwaaku aina nuna Apajuijiyai! Nunin aig atumek shiig kuashat dewagme, —tiuwai.
Saduceo aidau tiagtai Jisus shiig aikmatai, chicham umiktinun jintinkagtin antuku asa, jegantun iniak: —Chicham umiktin aina nuwiyash ¿tuwaita dekas puyatjusa umimaina dusha? —tau.
Tutai Jisus ayaak: —Chicham umiktajum tibau aina nuwiya dekas puyatjusa umimainuk juuwai: ‘Israel aidauwah, Apu iina Apajuijiya duka imá makichkiuchi.
Amina Apujum Apajuiya nu imá senchi aneeta, nuniakum imá niinig anentaimsam pujustá, Apajuinu pegkeg aina duke dekaata, ashí Apajuí wakega duke takastá’, tawa juuwai dekas puyatjusa umimainuk.
Untsu tikich jujai betekmamtina duka: ‘Amijai ijutkamushkam amek anenmamsam aneeta’ tawai. Tikich chicham umiktin juna nagkaesauk atsawai.
Ju aatsa tima chicham umiktinun jintinkagtinchakam: —Jintinkagtinuh duka dekas tame, imá makichik Apajuik awai, tikichik atsawai.
Shiig pegkejai Apajuí senchi aneamua duka, Apajuinu pegkeg aina nu dekamushkam, niinig anentaimsa pujuta dushakam, ashí ii takaamua duka imá niinuk atí tusa takaamushkam. Apajuí senchi anea duka aatus nunimainai. Nuigtú, amijai ijutkau aidaushkam amek anenmamsam aneeta tibauwa dushakam pegkejai, nunú aatsa nuniamu Apajuinak shiig awagmawai, tudau tsagkugnagtasa kuntin maa apeamua nuna nagkagas, —tiuwai.
Tusa shiig anentaimas timatai, Jisus chichajak: —Apajuí inatjati tusam idaimamtak namput wajatsme, —tiuwai. Nuna timatai makichik aentskesh iniimainchau dekapjaju.
Jisus jega Apajuí ememattainum jintinkagtak: —¿Wajuk asamtaiya chicham umiktinun jintinkagtin aidaush, Kristuk David wegantu atinai tuinawa?
David Wakaní Pegkeji chichamtikam: ‘Apu mina Apujun chichajak: Mina untsujuí ekeemsata, nunikamin wi amina shiwajum aidaunak aminí ikaunmakmatai duwi ame diisminum’, tiuwai.
David mina Apug tawa nuniaish: ¿Wajuk asaya David wegantush amainaita? —tau. Tutai nui aents tuwakú aidauk shiig aneasag antujuidau.
Nui Jisus jintinkagtak: “Atumek kuitamamkatajum chicham umiktinun jintinkagtin aidau, nugkutai esagman nugkujá yujatan wakegaina nunin aigpajum, ditak aents kuashat ayamunum igkuntuinakush eme anenjus kumpamjitnume tusa wakegainawai.
Nunisag jega ijuntainum utsanainakush, dekas apú ekeemtai shiig iwajamu aina imannum ekeemsatatus wakegainawai. Aantsag jistatin yuwamunmash dekas ekeemtai shiig iwajamunum ekeemsatatus wakegainawai.
Nuwa waje aidau jeenash atankiag, aents aidau pegkegnap takainawa tujuttinme tusag, Apajuin au aujuinakua ukú yujau aina nunin aigpajum. Nunú aidau imá senchi suwimkan jukiagtin ainawai.”
Jisus kuichik Apajuinu atin egketainum adijis ekeemas, kuashat aents aidau kuichkin chimpiinai, wiyakuch aidaushkam kuichkin kuashat chimpiagtai diyak eketu.
Nuniai nuwa waje wayaa niishkam jimagchik kuichik cobre najanamu, akiktanash imanis akikchaun egkeauwai.
Nuwa nuna egkeamtai Jisus wainak ashí ni jintintaiji untsuká ikaunmak chichajak: —Au nuwa waje ujunauchitak ashí aents kuichkin egkeena auna nagkagas egkeae.
Tikich egkeena auk kuichik ampinun egkeenawai, tujash jujú nuwa waje ujunauchitak ashí niinu auchinak egkeae, ni sumasa yumainjinakesh ampis ukutsuk, —tiuwai.
Jisus jega Apajuí ememattainmaya jiinki wetatman niina jintintaiji aina nuwiya makichik: —Jintinkagtinuh ¡amesh diisia kayash yajau ekenjá iwaja jegamkamuajah! —tau.
Tutai Jisus ayaak: —Ju ibau ekenjá jegamkamu aidau wainam juka, makichik kayakesh ekenjamu aina nuwiyag juwakchatnai, ashí tsaikbau atinai, imanisagkek asashtinai, makichik kaya tsaikchamukesh tikich kayanum ekeemi juwakukesh atsustinai, ashí tsainkatnai, —tiuwai.
Jisus Olivosan mujajin waka, jega Apajuí emematku ijuntaijai niinis awa nui ekeemsau. Nunikmatai Pedro, Santiago, Juan, Andrés aatus jegantun niinak iniidau:
—¿Nunash wajutiya dutikawagtin ainawa? Ashí nunú aidau uminkatin tsawan jegattak wajataish, ¿wají wantidiagtinaita? nunú ujajatkata, —tuidau.
Tiagtai Jisus ditan ayaak: “Kuitamamkatajum makichkish tsanugmajainum.
Wagki kuashat aents aidau mina daajun adaimasag miniagtinai nuninak, ‘Witjai Kristunuk’ tusag kuashat aentsun tsanuagtinai.
“Maaninawai tuinamu antitnaitjume, nuigtú maaniawagtasa pampandayamushkam, imaniakuish puyatkatin aigpajum. Duka aatus nagkaemaktinai, tujash nu achatnai nagkanbauk.
Nugka yaignum batsamin aidau tikich nuninum batsatujai maadiagtinai, tuja nuninai nugka muunnum batsamin aidaushkam mai imanumiajaig maadiagtinai. Ashí tikich nugkanmash ugtinai, yapagtash tepeatnai, kuashat pampandayamush atinai. Jujú aina juka waitut yamá nagkamnak imanitnai.
“Tujash atumek kuitamamkatajum, atumnak achigmakag apu chicham dekaatasa ijuntainum ejetamawagtinai, dutijamawagmatai jega ditá ijuntaiji aidaunum awaintamawag asutamawagtinai. Dutijamainak tikich apu aidaunmash ejetamawag, nui jujamkiag dekas apu nugkanum inamin aidaunmash ejetamawagtinai, mina nemagtin asagmin mina pachitus titinme tusag. Dutijamawagmatai ditá emtinish mina pachittsajum ujaktinaitjume.
Dekas nugka nagkanbau jegatsaig yamajam chichama duka, ashí tikich nugka aidaunmash etsegkamu atinai.
Tujash apunum ejetamawagtatus atumin jujamainakuish, wajintuk titaja tusagmek anentaimtusaipajum. Atumek Apajuí tujamtata nunú chichaktinaitjume. Duka atum chichakchattagme, Wakaní Pegkejiya nu chichamtijamkatnai.
Nunú nuniamunum ditá yachiuchijinash maatnume tusag sujiagtinai, aantsag uchigtin aidaushkam uchijinak sujitnai, uchi aidaushkam apají shiwagmawag maitin ainawai.
Atum mina nemagtin aidautigminak ashí aents aidau kajegtabiagtinai, tujash ni mina nemagtukbaunak nunisag pujusá nagkanbaunum jegá nu uwemjatnai.
“Apajuí etsegtin Daniel aajakua nu, Apajuí dakitmainun shiig pegkegchau dutikawagtinun pachis agajui (nuna aujuk dekaatnume): Jega Apajuí ememattai pegkegma nui aents utsanainak, dita apajimatasa dakumkamun awayawagtinai tawa nuna dutikaidau wainkugmek; atum Judea batsatutigmek mujanum pisagtajum.
Tuja jega jegamká tuntupé paka inagnakbaunum waka pujaushkam akaiki jegá wayaag wajiijinak jutsuk wemainai.
Aantsag ajanum takaak pujaushkam, pataká nugkugtinun jukitjai tusag waketjumaitsui.
Nunú tsawantin nuwa ejamtin, nuigtú uchí amuntsuaku agtina nunak wait anentuinajai.
Apajuí ausatajum, atum pisamua nu tsetsek tepeamunum ajutjaminum.
“Apajuí nugká najanauwa nui nagkamas yamaya juwish imanika waitchatain, atakea duwish imanika waittsashtin tikima senchi waitiamu atinai.
Apajuí nu waitut imadiaun imijtsuk idaitaik, makichik aentskesh uwemainchau ainawai. Tujash Apajuí niinu agtinun etegjauwa nuna wait anentau asa, waitut ayatak wegaunak imijkatnai.
“Tuja makichik aentskesh: ‘Juwi Kristu pujawai diistajum’, tachakush: ‘Awi pujume’, awajtamainakuish dekaskeapi tiigpajum.
Kuashat aents ‘Kristuitjai’ tusa tsanumiagtinai, aantsag ‘Apajuí chichame etsejin ainaji’ tusag tsanumaidaush agtinai. Nuninak aents dutikmainchau aidaun iwainainak aentsun tsanuagtinai, dutikaidau asag Apajuí etegkamu aidaunash dita tsanuamunak tsanujagtinai.
Nuaduí atumek kuitamamkatajum, ashí juna pachisnuk yaunchuk emtikan tibaijime.
“Nunú tsawan waitut nagkaemaig etsag suwe wajastinai, nantushkam etsanjashtinai.
Nayaimpinmaya yaya punjau aidaushkam nugkanum kakeyagtinai. Imanidau asagmatai nayaimpinmaya machikish umuchmainchau aidaush buchitjatnai.
Nunú imaniai wi Apajuí Uchijiyaitkun Aentsmagan Akiinauwaitag nuna, yujagminum pachitkau ashí mina senchigjai tsawan wajasá minamun waitkagtinai.
Wi mina aentsug nayaimpinmaya aidaun ishiaktinaitjai, mina aentsug etejamu aidau ashí nugka nagkatkamunum batsatun ijumjatnume tusan.
“Numi higueran pachisan augmattsan titatjim nu anentaimtustajum. Atumek higuera duke betenkakuig wamkeap esat nagkamnattawa tusajum dekau ainagme.
Nunisjumek atumshakam ashí wi tajim nunú imanisag uminag wegau wainkugmek, yamaik Apajuí Uchijí Aentsmaga Akiinauwa nu taatnuk ashí jegaegapi, titin atajum.
Dekas tajime: Wi Jerusalegkan pachisan ashí tajim duka, yamai aents batsataina jusha ashí jinuinatsaig uminkatnai.
Nayaimpik nugkajaig megkaejatnai, tujash mina chichamjuk umintsukek juwakchatnai.
“Tuja wají tsawantinig, wají horatinig taatnaitja nunak makichkish dekainatsui, nayaimpinmaya aents aidaukesh dekainatsui, tuja wikish dekatsjai, imá mina Apajuk dekawai.
Nuaduí atumek aneaku batsamsajum Apajuí aujú pujutajum, nu uminkatnuk tsawantak dekachu asajum.
Juka aents atushat tikich nugkanum wegak, niina inake aidaun, jega kuitamjutkatajum tusa makí makichik inake aina nuna takatan tinamak, waitin kuitamkatnunashkam aneaku pujusam kuitamkata tusa ukuak weuwa nujai betekmamtinai.
Aneaku pujustajum, jeennush wajutik taat, kintamkumpash minit, nuniachkush ae aetash, atash shinaimpash, atsa kashikmasampash taat duka shiig dekachu asajum.
Pachiachmau minak kajigká batsatjumin waipamaina numamtuk awajtamkainum.
Juna tajim junak imá atumnakek tatsujime ashí aentsun tajai: ¡Niimkau aneaku batsamsatajum!”
Pascua pag levadurajai pachimtsuk yutaiya nunú jegatin jimag tsawan ai, sacerdote apuji aidau chicham umiktinun jintinkagtin aidaujai Jisusan egaidau, wajuk unupiajaik achiká maawag tusag.
Tujash jista aigkik dutikachagmi, aents aidaujai pampandayamu ai, tuidau.
Yaakat Betanianum Simón lepra achikbau etsagagbau aajakua nuna jeen, Jisus mesanum jegan ekeemtatman, kaya alabastro tutai botella najanamunum kugkuin nardo ayatak duke najanamu akik wajaknun takusá nuwa jegantau. Dutika nuna ujak Jisusa buuken ashí ukatjauwai.
Dutiktatman wainkag nui ijunu kajekag: —¿Wagka ibau kugkuinnash aikash ajapeawa?
Aikatsuk trescientos tsawan inagkeasa takasá kuichik jumaina imaan akik sujuka, nunú kuichkik ujunauch aidau yaimainajama, —tusag nuwan ashishmatuidau.
Tiagtai Jisus chichajak: —Idaisatajum ¿wagka nuwauchish kajejagme? Nigka junak pegkejan jutijawai.
Ujunauch aidauk tuke atumjai batsamiagtatui, nuniakui atum wakegakjumek yaimainaitjume, untsu wika atumjaig pujushtatjai.
Juka nuwak mina mantuawag ukujuinak, iyashjun kugkuinai ukatjukag ukugsagtina nuaduí jutijawai.
Dekas tajime: Yamajam chichama juna ashí nugkanum yujasag etsejuinakush, ju nuwa mina jutija junak tuke pachisag chichatin ainawai.
Nuna timatai niina jintintaiji doce aina nuwiya Judas Iscariote, jiinki weuwai sacerdote apuji aidaujai Jisus sujuktinun chichaman umiktatus.
Nunik sacerdote batsatun jegají, dutik achimainaitjume tuinam shiig aneenak kuichkin akiktajame tusag anagkuawajui. Tiagmatai Judaschakam, wajuk yupichu sujukajak tusa egatu.
Pag levaduragtuchu yutai nagkamak tsawagbaunum, Pascuatin yuwatin uwig aishmag tsakat aidau mautai asamtai, Jisusa jintintaiji aidau: —¿Tuwig umiktaji Pascuatin yuwatnush?
Tiagtai jimagchik niina jintintaijin awemak: —Yaakat wetajum, nunikjum aishmag yumin aimak waketu wainkattajum nunú pataetuktajum,
nunikjum jeen wayaakui: ‘Jintinkagtin chichagtamak: Agkantash awash wi mina jintintaig aidaujai Pascuatin yumainush’ tujamae titajum —tiu.
—Nu tajumin ni inaktugmastatui yakí tesamu muun shiig umikbaun, nuanuí ashí jutii yuwatnuk umiktajum, —tiu.
Tusa tiajam Jisusa jintintaiji aidaushkam wegag yaakat jegakmag, ni tibaunak imatiksag wainkag, Pascuatin yuwatnunak nui umikajui.
Kiyagmatai Jisus niina jintintaiji doce aina nujai jeganum utsanawaju.
Nunik mesanum pekaamsag yuwinamunum Jisus chichaak: —Dekas tajime: Atum ainajum juwiyag makichik wijai jimajuk yuwa nu minak sujutkattawai, —tau.
Tutai ditak wake besekag pekaamsaju, nunikag makí makichik iniininak: —¿Wikaitag? —tutai, tikitchakam: —¿wikaitag? —wajaidau.
Tutai Jisus ayaak: —Doce ainajum juwiya wijai nu platunmag uchutua yuwa nuuwai, —tau.
Tusa: —Wi Apajuí Uchijiyaitkun Aentsmagan Akiinauwaitag nunak, mina pachittsag agajajua nuna imatiksanuk umiktatjai, tujash aents mina sujutkatta nunak wait anentajai. Duka dekas akiinmainchaunas akiinawabiataih, —tau.
Yuwinak pekagbaunum, Jisus pagkan juki Apajin see ti puuká, ni jitintaiji aidaun suwak: —Ju jukijum yuwatajum, juka mina iyashjua numamtinai.
Nuna ti idayak, copanum vino yajaam ekeemtatman juki Apajin see ti ditan susaju, dutikam ashí betek uwakajui.
Dutika ashí uwakagmatai chichajak: —Juka mina Apag, mina numpag ukaejamunum kuashat aents uwemkagtinun yamagman anagkagtuauwa nunú uminkatnun iwainawai.
Dekas tajime: Wika ju uvan yumijiya junak awenanuk uwagchatnaitjai, atak tsawan uminkui Apajuí inamtaijin atumjai ijuntinaitag duwi vino yamagman uwagtinaitjai, —tiuwai.
Nuna timatai kantamtain kantamawag, Olivosan mujajin wegajui.
Nunikag nui Jisus chichaak: —Jujú kashia juwik, ashí atum aidautigmek mina anentaimjuttak kajimatkittagme, agagbauwa nui: ‘Uwijá kuitamnun mantuawagtinai, dutikawagmatai uwigji aidauk pampagkagtin ainawai’ tawa nunisag.
Tujash mantuawagmataish ataktú nantakin atumek wegatsjuminig wiyá emkan Galilea wetatjai, —tiuwai.
Nuna tutai Pedro ayaak: —Ashí tikich aidau kajimatjamainakuish, wika nunikchattajai, —tau.
Tutai Jisus chichajak: —Amek yamai kashia juwik atash eke jimajá shinatsaig, Jisusnak waintsamjai tusam kampatumá uugtuktatme, —tau.
Tamashkam Pedrok: —Amijai apaatuk mantuinakuish wika nunak tichattajai, —tau. Nuna tutai, ashí niina jintintaiji aidauk ditashkam dutiksag tiajui.
Tiagmatai juwakiag ajak ajakbau Getsemaní tutainum jegawajui. Nunik ni jintintaiji aidaun: —Juwi ekeemsatajum, wi awi wenu Apajuin ausatjai.
Tusa wegak Pedron, Jacobon, Juan aatus yajuak ditajai wesa, shiig senchi wake besemag dekapeau asa wake besekú,
nuniak: —Senchi wake besemag dekapeakun ane anentaimkawan jamain dekapeajai, atumek juwi pujusjum iwá batsamtajum.
Tusa ukuak machik kuwaesag nugká tikishmag pujus Apajuí aujak: “Apawah, nunimainaitkuig wi waitmainaitag duka nagkaetukchati”, tau.
Nunik: “Mina Apajuh, amek ashí dutikmainaitme, wi waitmainaitag duka datumtujata, tujash wi wakejamuk achati ame dekas wakejamua nu atí”, tiuwai.
Nuna ti wakitki ni jintintaiji batsakbaun jegantun diikmá, kajig batsatun wainak Pedron chichajak: —Simón, ¿kanamek? ¿makichik horakesh iwá pujumainchauk dekapeam?
Shintaagjum pujusjum Apajuí ausatajum, iwanch pegkegchau takastinme tusa dekapjamsainum, wakanik dekaskenmag pegkeja nuna wakegawai, tujash iyashik kakakchau ainawai.
Tusa ataktú weeshkam ni Apají ausamujinak dutiksag ausauwai.
Nuna tusa ataktú tanta diikmá kajigká batsatun wainak ishintau, dutikamash ditak kaji senchi mainamu asag, Jisus augmash aimainchau dekapjajui.
Kampatuma juwi waketjuki taak: —Wi Apajuí Uchijiyaitkun Aentsmagan Akiinauwaitag nuna aents tudaugtin aidaunum sujam atatag duka horak jegae, maake yamaik kanagtajum.
Nantagtajum wegagmi, mina sujutkatta duka ashí taa minawai, —tiuwai.
Tusa Jisus eke chichaak wajai, Judas doce aina nuwiya kuashat aentsun espada aidaun, numi aidaunaske takaku aidaujai saasá tajuntajui. Nunú aidauk sacerdote apuji aidau, chicham umiktinun jintinkagtin aidaushkam, nuigtú apu awemamu aidaujai minidau.
Judas Jisusan sujuktina nunú: “Wi kugkuastatag nunuwai Jisusak, shiig achikjum emetjajum jukitajum”,
tiu asa Jisusan adijak: —¡Jintinkagtinú! —takug kugkuasui.
Dutiktai achikag shiig emetjaju.
Nuna dutikiagtai makichik nui ijuna nuwiya espadajin ukuini juwakug, dekas sumo sacerdote inake kuwishin asankauwai.
Tuja Jisus nu aents aidaun chichajak: —¿Wagka kasa achiktasa utugtaya imanikjumesh espada, numi aidau takusjum achigkatasagmesh minitjagme?
Wi atumin jintinkun kashí kashinig jega Apajuí ememattainum pujuweg nuaduik jutijuajum achigchau agmaugme. Tujash aatus chicham agagbauwa nu uminui, —tiuwai.
Nuna taig ashí niina jintintaiji aidauk pisainak ukukiajui.
Nuninaig makichik datsauch sabanan pempemag pataetuku, nunittaman achikajui,
dutikam jaanchnak awik ukuak wisú tupikakiuwai.
Jisusan jukiag dekas sumo sacerdote pujamunum ejegawajui; dutikawagmatai ashí sacerdote apuji aidau, tikich apu aidaushkam, chicham umiktinun jintinkagtin aidaujai ijunjajui.
Tuja Pedroshkam ikaag pataetus wejá wejakua, sumo sacerdote jeen agaajin jegaa, achijatin aidaujai jiin anamak eketu.
Sacerdote apuji aidau, ashí chichaman inagdau aidaushkam egatuidau, Jisusan bakuag maatnume tusa sujukagtatus, imatikainakush ejetuinachu.
Kuashat aents aidau wainak tsanumjuidau, tujash dita tuinamuk betek jegaachu.
Nuniagtai wajumak aents wajaidiag tsanumjuinak:
—Jutii ni tabauk antugkabiaji: Wi ju jega Apajuí ememattai uwejái takasbauwa nunak, yumpuan kampatumchik tsawantai tikichin jegamkattajai uwejai takaschamun timayi, —tuidau.
Nuna aatus tuinakushkam makichkish bakumainchaun tuidau.
Nuniai dekas sumo sacerdote ejapeen eketu wajatki Jisusan iniak: —¿Wagka machikish aimtsume? ¿Nunash wajinbaugmina jusha imatjutpainawa? —tau.
Tamashkam Jisusak machikish aimkagkesh chichaachu, nunitai sumo sacerdote awentsag iniak: —¿Amekaitam Kristu, Apajuí Pegkegma nuna Uchijim?
Tutai Jisus ayaak: —Witjai, wi Apajuí Uchijiyaitkun Aentsmagan Akiinauwaitag nuna, Apajuí ashí senchigtina nuna untsujin eketun tsawan uminkamtai yujagminum pachitkau minamu waitkatnaitjume, —tiuwai.
Tutai sumo sacerdote nugkutaijin japikí ichigká chichaak: —¿Nuigtush ya etsegtukti tusaya atsumaji?
Apajuí pegkegchau chichagka nu antukugme, ¿wajinjupa atumesh? Tutai ashí aents aidauk: —¡Ayatak mantamnati! —tuidau.
Tiagmatai Jisusan usukidaush ainai, yapiin ejatkag ijuinak: —Dekakia, ¿ya awatamni? —awajuidau. Jega Apajuí ememattain kuitamnushkam Jisusnak yapinum awatuidau.
Pedro apu agaajin nugká pujaun, sumo sacerdote inake nuwa aina nuwiya makichik tajuntau,
nunikmá Pedro jiin anamak ekeemtatman wainak dii wajatu, nunik: —Amesh Jisus Nazaretnumiaya nujaimpap wekaemume, —tau.
Tama Pedro ayaak: —Wika wainchaujai, ame tujutam nunak dekatsjai, —tiuwai. Tusa ukuak wayamunmanini jinkiuwai, nuniai atash shinukuí.
Duke nuwauch ataktú wainak, nui tikich aidau batsatun: —Jujú aujai wekaenuwejama, —tau.
Tamashkam Pedrok ataktush aikasag: —Jisusnak wainchaujai, —tau. Nuniai machik asag nuwi batsatu ataktú Pedron chichajuinak: —Amek dekas auna jintintaiyaitme Galileanmaya asam, chichaakmesh dita chichau agma nunismek chichame, —tuidau.
Imatjuinam Jisusan pachis pegkegchaun chichajak, Apajuí adayas: —¡Atum tajum nunak wika wainchaujai! —tau.
Nuna taig atash awentsag shinukuí, nunitai Pedroshkam Jisus chichajak: “Atash jimajá shinatsaig, kampatumá waintsamjai tusam uugtuktinaitme” tibauwa nuna anentaimtus, buutiuwai.
Kashikmasag sacerdote apuji aidau, tikich dekas apu aidau, nuigtú chicham umiktinun jintinkagtin aidau, nuigtú chichama inagnau aidaujai ijunjag chichasag, Jisusan jigkajag jukiag Pilato pujamunum ejegawaju.
Dutikawagmatai Pilato iniak: —¿Amekaitam judío aidau apujim? Tama ni ayaak: —Ame tujutam duka dekaske, —tau.
Tujash sacerdote apuji aidauk shiig senchi tsanumjuidau.
Imatiagtai Pilato ataktú iniak: —¿Amek nuna imatjutpainakuish machikish aimtsumek? diisia wajupa imatjupainatsua, —tau.
Tujash Jisusak nu tamashkam aimchau, nunitai Pilato anentai jegagchau.
Jistatinig aents achikbau aidaun nu jinkiti tusag makichik mamikiawagmatai, tuke jiisagké aidau.
Nuanuí Barrabás daagtinchakam, Roma apuji dakituinaku pampandayamunum ni kumpajijai aentsun mau asamtai achikam egketu.
Nuniamunum kuashat aents kaunkag makichik aents tuke akupdauwe, dutiksaik akupnakti tusag Pilatun segaidau.
Tama Pilato ditan chichajak: —¿Wakegagmek dekas atumi apugmia nuna akupkati tusagmesh? —tau.
Nunak sacerdote apuji aidau tuke aneas kajejuinak, maatnume tusa sujukajun dekau asa tiuwai.
Tujash sacerdote apuji aidauk aents tuwakú aina nuna: —Dekas Barrabás jinkiti, —tusa akatjajui.
Tiagtai Pilato ataktú chichajak: —¿Atum iina apuji tajum nunash utugkati tujutjume? —tau.
Tutai ataktú senchi untsumkag: —¡Achigtajum! —tiajui.
Tiagtai Pilato ayaak: —¿Tujash jusha wají pegkegchauna takase? Tutaishkam nuní senchi untsumkag: —¡Achigtá! —awajuidau.
Imatiagtai Pilatushkam aents aidaujai shiig juwakta tau asa, Barrabasan jiyaak Jisusnak asutiatajum tima asutiawagmatai sujukui achigtajum tusa.
Dutikamtai suntag aidau apú pujusá inamtaijinian jukiag agaa jiikiagmatai, ashí suntag aidau ijuntujaju.
Dutikawag jaanch yamakaitkaun anugjag, atsejutain jagkí najatuawag atsemitkakag,
eme anentsá kumpamji tusag: —¡Juuwai judío aidaun Apujig! —awajaidau.
Imatjuinak tagkanai buuknum awatuidau, usuktanash usukidau, nuninak emematji tusag tikishmatuidau.
Dutikainak dushí dushikinakua jaanch yamakaitkaunak awituk jujuinak ni nugkutaijinak anugjag juki emajui, achijag maawagtatus.
Yaakat Cirenenmaya Simón daagtin Alejandro, Rufo apajiya nunú, ajajinia minittaman wainkag: Jisus achigtin numi yapajia achiamun yanaktí, tusag susajui.
Dutika jukiag Gólgota tutainum ejentajui, (“Gólgota” tawa duka “buuk sakajua nunin” taku tawai.)
Nui ejentag, vino mirrajai pachimjamun uwagti tusa susajui. Tujash nigka uwagchauwai.
Dutika Jisusa achijagmatai, suntag aidau jaanchji aidaun jujukiag, yana kayajig jiinkit nu jaanchnak jukiti tusag wasugkamaidau.
Jisusnak etsa dukap takunai achijaju ainawai.
Dutikainak wajuk asamtaiya achijaje nuna pachisag: “Judío aidau apuji” tusa agag adujtukajui.
Nuigtushkam jimag magkagtinun Jisusjai achijag, tikichia nuna untsugnum awajainak, tikichia nunak menajinini awajawajui.
Aatus uminkauwai agagbaunum chichaak: “Pegkegchau takau aidaujai betek dutikam atinai”, tawa nunú.
Aents aidau duke ayaumas nagkaemainak buuken pegajag pegkegchau chichajuinak: —¡Waj!, ame jega Apajuí ememattaiya nunak yumpuan kampatumchik tsawantaik ataktú jegamainaitjai tinum jama,
aaní nematsuk akaikim uwemjakia, —awajuidau.
Dutiksag sacerdote apuji aidaushkam, chicham umiktinun jintinkagtin aidaujai dushikinak: —Tikichnak yajau uwemtikchauwe, nuninaitak nigka uwemtsui.
¡Kristuh, Israela Apujiyah! achijam detam nu akaikikia, nuniakmin wainká iish dekaskeapi tiagmi, —tuidau. Nuwi Jisusjai achijam detaidaushkam aiksag pegkegchaun chichajuidau.
Etsa tutupit wajasú ai nagkamas ashí nugkanum suwe wajas, etsa dukap tegau aishkam imanisag asauwai.
Imanik abaunum Jisus senchi untsumak: “Eloi, Eloi, ¿lama sabactani?” tiu. (Nunak: “Mina Apajuijuh, mina Apajuijuh, ¿wagka minash idaitusume?”) taku tiuwai.
Aents nui ijunaidauk nuna antukag: —Antukjua, Eliasa untsuana, —tuidau.
Nuniaig nuwiya makichik tupikaki vino chujuau pujaunum esponja ajugká juki, tagkannum etea Jisus uwagti tusa sutai: —Idaisakia, Elías juna uwemtijatatus minishtimpash nuniau wainkagmi, —tuidau.
Tujash Jisusak senchi untsumak jakauwai.
Nunikmatai jega Apajuí ememattainum jaanch ejaamuk, yakiin nagkamnas ichiinak jimaituk kanakuí.
Tuja capitán Jisus achigbaun diyaak wajau, Jisus senchi untsumká jaamun wainak chichaak: —Ju aentsua juka dekaskenmag Apajuí Uchijiyai, —tau.
Nuigtushkam kampatumak nuwa aidau ikaag ijunas diidau. Nuanuí María Magdalanmaya tikich María Jacobo José aina nuna dukují, Salomé aatus ijunu.
Nunú aidau Jisus Galileanum pujusá chichaman etsegtai, yujasag yaijakaju ainawai. Nuigtushkam kuashat nuwa aidau Jisusjai Jerusalén kaunawajua dushakam ijunaidau.
Tsawan ayamtaig etsa akaikimtai nagkamnatin asamtai, ashí takatan umikagtatus takainai etsashkam akagu.
Nuniai José Arimateanmaya apu dekas chichaman inagdau aina nuwiya eme anentsá diitaiya nu taú, niishkam Apajuí inatjati tusa wakejin asa ajantsuk Pilatun utua: Jisusa iyashin segauwai.
Nu tusa segam jakaek tusa anentai jegachu; nunik capitanin untsuká itan: —¿Dekas Jisus jakamka? —tusa iniau.
Tama jakame tusa ujakam, Pilatushkam Josen: —Jisusa iyashig jukita, —tiuwai.
Tima Joseshkam jaanch puju dekas pegkeg najanamun sumak Jisusa iyashin numinum achigbaun kuwakí juki pempeaju. Dutika kaya tai umikbaunum egkea, kaya muuntan akagketuk waajin epeti ukukiuwai.
Nui ukuamun María Magdalanmaya, nuigtú María Josen dukujiya nujai wainkajui.
Tsawan ayamtai nagkaemakmatai María Magdalanmaya, tikich María Jacobo dukují, nuigtú Salomé aatus, pegkeg kugkuinun sumakaju, Jisus ukusbaunum wegag Jisusa iyashin ukatkagtatus.
Nunikag tumig tsawaju asamtai, kashikmasag Jisus ukusbaunum wegaju, etsa yamá jiinai.
Nunik weenak pempentunisag: —¿Yaki eketjamkati waitainum kaya aputuamuwe nunash? —tudayinau.
Tujash jegantag diikmá, kaya shiig muun aputukbauk ekemak atatman wainkajui.
Nunik utuawag diikmag untsugnumanini aents datsauch jaanch puju esagman nugkuaju ekeemtatman wainkag ishamkaju.
Nuniagtai nunú chichajak: —Ishamkaigpajum, atumek Jisus Nazaretnumian achijag maawagma nu egagme. Duka nantakne, juwig atsawai, anuí ukusagma nunú diistajum.
Tujash wejum niina jintintaiji aidau, nuigtú Pedroshkam ujaktajum. Nigka Galilea eemak wetatui, awi wainkagtatui ni tiuwa nunisag, —tiuwai.
Nu tima nuwa aidaushkam Jisus ukusmaunum jegantajuk ukuinak tupikakiaju, shiig senchi ishamkag kujaidau asag makichik aentsnakesh ujakchajui.
Jisus tumigtin kashikmas nantakí dekatkauk María Magdalanmaya wantintukui, ni siete wakan pegkegchau aidau chimpimtuamun jiijamu aajakua nuna.
Dutikam we Jisusjai yujajakú aidau, wake besemag dekapenak buutú batsatun jegajua ujak:
—Jisusak iwaakuwe, wi wainkamjai tusa ujamash, —ditak dekaskeapi tuinachu.
Nuigtushkam ni jintintaiji jimag, ajanum wetainum jintá wetatman tikich niimtina nunin wajas wantintuku.
Dutika wantintukam ditashkam tikich batsatun jegajiag ujakaju. Tuinamash ditanash dekaskeapi tichaju.
Nuniai niina jintintaiji once aina nunú mesanum pekajun wantintuku, nunik Jisus kakakan chichajak: —¿Wagka dekaskeapi tatsugme? —tiu, wainkaju ujamash dekaskeapi tichaju asagmatai.
Nuna ti chichajak: “Ashí nugkanum wetajum, nunikjum yamajam chichama ju ashí aents aidaunum etsegkatajum.
Nuna antuk dekaskeapi tusa nemagtukag yamiimaidauk uwemjagtinai, untsu dekaskeapi tuinachuk suwimkan jukiagtinai.
Mina dekaskeapi tujutuina duke wainchatai aidaunash iwainagtinai: Nuninak mina daajui wakan pegkegchau aentsun egkemtujunash jiijainak, yamajam chicham chichashtainash chichagtinai;
dapi esaimash, jatai egketuamun umuinakush jakashtin ainawai. Jau aidaunash ditá uwejen achikag etsagaidiagtinai.”
Apu Jisus juna taka takawa ashimak, nuaduí nayaim wegak takuniuwai. Nunik waka Apajuí untsujin ekeemsauwai.
Nunikmatai Jisusa jintintaiji aidaushkam jiinjajui, ashí yantamnum chichaman etsegkagtatus. Nuniagtai Apu Jisus chicham etsegbaunash aents aidaush dekaskeapi titinme tusa, wainchatai aidau iwainamunmash yaigkuí. Aatus atí.
Kuashat aents agajaje jutiiní wají augmatbau dekaskenum nagkaemakiuwa nuna pachisag.
Dita Jisusan dekas wainkau aidau, chichaman etsejuina nu jutiinashkam dutiksag jintinjamawaju asamtai,
wishakam aikasnuk, wajuk nagkamdauwaita nuna ashí iniimsan shiig dekaan agatjame, aneetaiju Teofiloh,
amina dekaskea nuna jintinjamawajua nu shiig dekau aminum tau asan.
Herodes Judea apuji wajas pujamunum, nu tsawantinig pujujakuí sacerdote Zacarías, Abías wegantu. Niina nuweg Elisabet aajakuí Aarón wegantu.
Ditak Apajuí emtinish pegkegchauji atsugbau aajakajui, nunidau asag Apajuí chicham umiktajum tibaunashkam imatiksag betek umiidau.
Tujash uchijig atsujuidau, Elisabet kaga asamtai, nuigtushkam ditak muuntuch wajasaju asag.
Nuniamunum Zacariasjai ijunag Apajuí takajin aidau takastin tsawan jegamtai, jega Apajuí emematku ijuntainum takaak batsatbaunum,
tuke dutikin asag: ¿Yaki jega Apajuí ememattai dekatkau tesamu Pegkejam tutaya nui wayaash, kugkuin incienso tutainash apeati? tabaunum Zacariasan antigkui.
Nunik Zacarías incienso apetai, ashí aents aidauk agaa ijunas Apajuin aujú ijunaidau.
Nuniai Apajuí aentsji nayaimpinmaya Zacariasan wantintuk, altar incienso apetainum ayaumas untsugnumanini wajantau.
Nunittaman wainak Zacariasak puyatuk senchi ishamak dii wajau.
Nunitai: —Zacariasah ishamkaipa, ame Apajuí aujam nunak Apajuik antugtamkae. Nuniau asamtai nuwem Elisabet aishmagkun uchigmakmatai, Juan adaikattame.
Nunikmatai shiig aneasam dakujustatme. Tuja kuashat aents aidaushkam shiig aneediagtatui nu uchi akiinamunum.
Duka Apajuí wakegamun takajin atinai. Uwagchatnai vinunash, umutai kajiau aidaunashkam. Dukují wakeen nagkamsag Wakaní Pegkejig tuke ajitnai.
Ni etsegbaunum kuashat Israelan uchijí wegantu aidauk, pegkegchau takatan idayinak, ditá Apuji Apajuiya nuna umijiagtatui.
Niiyá eemak taa etsegkattawai Apu minitnun, Apajuí etsegtin Elías, Wakaní Pegkeji senchijí ajujakua nunisag. Dutikak muun aidaush uchijijai chichaman iwajag pujustinme, aents intimkiu aidaushkam chichaman betek umiktinme, apu minitaish shiig anentus jukita tuidau asag.
Tusá tama Zacarías ayaak: —Wi, mina nuwajaí muumpakig juninnush ¿itugsanuk dekaskeap tawa duka uminkattawa titaja? —tau.
Tutai: —Wika Gabrielaitjai dekas Apajuí inakegaitjai, ni awetime chicham pegkeja nuna ujaktí tusa.
Tujash dekaskeap tujutua tatsum duwi, yamai nagkamsamek chichatsuk pujusam, tsawan wi tajam nu ejetatme, —tau.
Nuniai aents aidauk: “¿Zacariasash wagkag jega Apajuí ememattainum wayaash imanikash megkaekae?” tusag daká batsatu.
Nuninai jiinki augmamainchau dekapeak ayatak iwiimau, nunitai aents aidauk: “Jega Apajuí ememattainum wayaa awiyap wantintuke”, tuidau.
Nunik Zacariasak takaamujinak ashí umik ukuak, ni jeen wakitkiu.
Nuna nunik dukap tsawan pujatsaig nuwe Elisabet ejapjuku, nunik wantintsuk jeenig pujus cinco nantun inagkeakiu.
Nigka nunak: “Apajuí wait anenjak jutijuae, yamaik tikich aidaush uchigmachui tusag dushijin agma nunak tujutchagtatui”, tau asa nunikui.
Elisabet ejapjuk seis nantu pujai, Apajuí Gabrielan yaakat Nazaret tutai, Galilea nugkanum awa nui awemauwai,
nuanuí makichik nuwa María daagtin aentsú takashtai, apu David aajakua nunú wegantu José anagmamu pujau asamtai.
Nunik Gabriel María pujamunum wayaa: —María pujamek, aminak ashí nuwa aina nuwiyan Apajuí wakejus etegtamjae. Dutijabau asa Apajuik amijai awai, —tau.
Tujash nigka nuna wainak puyatkau, wagkag tuush kumpamjawa tusa.
Nunitai Apajuí aentsji nayaimpinmaya chichajak: —María ishamkaipa, aminak Apajuí etegtamjau asa shiig anenjamui.
Dutikamu asam, ejapjukam aishmag uchigmakam adaikattame JISUS.
Duka eme anentai atatui, nuniau asa ‘Apajuí Uchijí’ tama atinai. Apu Apajuiya nu, niina muunji apu David inamajakua iman emattawai.
Dutikamu asa, Israela uchijí wegantu aidaunum tuke inamjatnai, ni inabaujig ajumaish nagkankashtinai, —tau.
Tutai María ayaak: —¿Dusha wajuk nunimainaita wi aishinchauwaitagjama? —tau.
Tutai nayaimpinmaya aents chichaak: —Wakaní Pegkeji, Apajuí senchijiya nujai aminak tajutjamamtai ejapjuktatme. Nuaduí uchi akiinatta duka, pegkejam ‘Apajuí Uchijí’ tama atinai.
Tuja ame pataim Elisabetchakam muumpatnum uchin ejapjuke, nunik seis nantu wegawai, kagai tinu agma nunú.
Apajuí tujinmainuk makichkish atsawai, —tau.
Tutai: —Dekas wika Apajuí inakegaitjai, ame mina tujutam duka nunisag uminkati, —tiu. Timatai nayaimpimaya aentschakam wegak ukukiu.
Nunú tsawan wegamunum, María waujus jiinki weuwai, Judea nugka mujajin yaakat aunum.
Nuwi jegaa, Zacariasa jeen wayaa Elisabetan kumpamak,
María chichatai, Elisabetan wakeenia uchi kakaaju, nuniaig Wakaní Pegkeji egkemtuju,
dutikam senchi jiiká chichaak: —Ashí nuwa aina nuwiyan amina Apajuí etegtamjae, antsag amina uchigmishkam pegkegmai.
Wi imanchawaitag nunin aish, ¿wagka mina Apujú dukujimesh waitkatasamesh miname?
Shiig aneastatme amek, dekaskeap Apu tawa duka uminkattawa tiu asam.
Tutai Maríashkam: “Wika Apajuinak dekaskenum mina anentaimtagjaí emematjai, tikima senchigtina ibau asamtai.
Shiig aneamu ajutui Apajuí mina uwemtijin asa,
wi imanchauch aigkish niina inake asamtai mina etegtua duwi. Yamai nagkamsag ashí aents mina pachitus chichainakug: Maríak Apajuí etegkamu asa shiig aneas pujusuí, tusag tuké tujutiagtin ainawai.
Apajuí dekas ashí senchigtina nunú minai uminkatnun tujuti duka shiig tumaitsui, niina daajig pegkegmai;
Nigka tikima senchigtina ibau asa junak jutikae; dutikak, emebau aidaunash imanchau emakui.
Apu inamin aidaunashkam jiikí ajapeak, aents imanchau aidaun apu emakui.
Aikasag nujantai waituidaunashkam ashí pegkeg aidaunak susauwai, dutikak wiyakuch aidaunak wainak idaisauwai.
Ni inake Israel wegantun ayamjuke, dita wait anentanak kajimatkiche,
jutii muunji Abraham aajakua nuna aatus anagkuauwai, nuigtú ni wegantu akiinak wegagtina nuwish tuke atina nuna.”
Elisabet tsawanji uminkamtai aishmagkun uchigmakui.
Nunikmatai nui ijutkau batsataidau, niina patayí aidaujai Apajuí wait anenjam uchigmakbaun antukaju asag shiig aneasajui.
Uchi akiina ocho tsawan wetai, judío aidauk uchi aishmag akiinaunak tuke pakaji ajapjin asag, jukiajui nuna dutikawagtatus. Nuninak: “Uchik Zacarías atí, apají daajiya nunisag”, tuidau.
Tujash uchí dukují chichaak: —Atsá, uchik Juan atatui, —tau.
Tutai: —Ame pataim aina nuwiyag tu daagtinuk atsajama, —tuidau.
Tutai uchí apajin iwiyas iniidau, ya atí tawaki tusag.
Nuniagtai, taapna sujustá tusa inakmatai susam: “Uchí daajig Juagkai” tusa agaju. Dutikamtai ashí anentai jegagchaju.
Nuna dutikamuik ataktú chichakú. Nunik Apajuin emematiu.
Nunitai nui ijutkau batsamin aidauk puyatjukaju. Ashí Judea mujajin batsamin aidaushkam nunak ashí dekaawaju.
Ashí aents nuna antuidauk: “¿Ju uchish wajukuk atinaita?” tusag anentaimaidau, Apajuí niina senchijin yayamun dekaidau asag.
Zacarías Wakaní Pegkeji egkemtujam chichaak:
“Emematiagmi Apu, Israelan Apajuijiya nu, ni aentsjin uwemtijatatus tau asamtai.
Dekas senchigtin Uwemtikagtinun awetugmaji, ni inake David aajakua nu wegantun.
Yaunchuk nagkamas Apajuí etsegtin pegkejam aajakaju etsegkajua dutiksag,
iina shiwaji aidaun, nuigtú ashí tikich aents kajegtamin aina nunash depetuk uwemtijamjatna nuna.
Iina muunji aajakajua nuna pegkejan anagkuak: ‘Tuké aminak wait anenjatnaitjame’, tiuwa nunak kajimattsuk betek umiké.
Iina apajin Abragkan dekas umiktatjai tiuwa duka juuwai:
‘Wi ditá shiwajinash depetukan agkan ematnaitjai, dutikam ishamkagtutsuk minak umigtuinak,
pegkediag batsamas, wi wakegamunak ashí tsawantai takastinme’,” tiuwai.
Nuna ti uchijinashkam: “Amek Apajuí etsegtinai tama atatme; amek Apu takastina nu emtikam umigkattame.
Ni aentsji aidau uwemjatnuji, tudauji tsagkugnagtinchakam pachisam ujaktatme.
Nunak Apajuí shiig wait anenjamu asa nayaimpinmayan Uwemtikagtinun awetugmae, etsa minak tsawantan tsaaptin emama numamtuk wajaktinun.
Tudau takainak, suwenum batsamas wajukmaina numamtuk wajainak, jaak megkaemainnum batsatunash tsaaptinun iwaintuktatui. Dutikak jinta agkan pujutnum ekagtina nui wetinme tusa dekamtijamattawai”, tiuwai.
Uchishkam tsakaak nuní senchi jintiag anentaimu, nuniak uwegshunum pujusuí, Israelnum chicham etsegkatin tsawan jegatai Apajuí awemam wantinkatatus.
Nu tsawantin Roma apuji Augusto daagtin, ashí aents aidau daaji agatnakti tusa inamjau.
Junak dutikchatain Cirenio, Siria apuji we pujai dutikauwai.
Tibau asamtai aents aidauk makí makichik ditá yaaktajin agatmamjatatus shimuidau.
Tuja Joseshkam Galileanum yaakat Nazaret awa nuwiya juwaki Judea nugkanum jegau, yaakat Belén apu David akiinamu aajakua nui, nigka David wegantu asa.
Nui agatmamjatatus wegak, ni nuwenamig tusa anagmamuji María ejamtinun ayasá weuwai.
Nunikag nui jegaa pujuinai tsawan ni uchigmaktinji jegajiu.
Nunikmatai iwaijin aishmagkun uchigmaku, dutika uchi pempetaiyai pempeag tagku ayugtainum egkeauwai, ijagka kajiitainig dita ayamainuk agkantak atsusú asamtai.
Nunú kashia duwik, uwijá kuitamin aidaushkam nu nugkanmag uwigjin kashi kuitamainak batsatu.
Nuniai Apajuí aentsji nayaimpinmaya wantintuku, dutikak Apajuí tsaaptinjiya nu tsawan awasau dita batsatbaunum, dutikam shiig senchi ishamkajui.
Nuniagtai nayaimpinmaya aents chichaak: “Ishamkaigpajum, wika atumin yamajam chichaman ujaktasan minitjime, nuna antuinak ashí aents aidauk shiig aneasagtata nuna.
Yamai kashia juwi, apu David akiinauwa nunú yaaktanmag uwemtikagtin Apu Kristu akiinae.
Tagku ayugtainum uchi pempeajam egketu wainkajum, juwapita titajum.”
Nuna taig kuashat aents nayaimpinmaya aidau wantinjau, nunikag Apajuin emematuinak kantamainak:
“Nayaimpinmash Apajuiya duke emematiagmi, nugkanmayanash ashí niina umijuidaunak shiig agkan anentaimsa pujutan susatta duwi”, wajaidau.
Apajuí aentsji nayaimpinmaya aidau tusa ditan ujak, nayaim waketjamtai, uwijan kuitamin aidau pempentunisajag: —Belén uchi akiinae tusa Apajuí tujama nunú wegaja wainkagmita, —tuidau.
Tusag waujus wegag jegakmag, Marían Josejai, nuigtú uchi tagku ayugtainum egkemtatman wainkaju.
Nunik wainkag uchin pachis nayaimpinmaya aents tibaun etsejuidau.
Tusag uwijá kuitamin aidau etsejiagtai, ashí aents aidauk puyatus antuidau.
Maríashkam nu etsejuinamun antuk, sakapamainchau anentaimu.
Nunikag uwijá kuitamin aidau waketuinak, Apajuin emematuinak see tuidau, ashí nayaimpinmaya aents tibaunak imatiksag wainkaju asag.
Ocho tsawan jegamtai, uchin pakaji ajapjuinak adaikaju JISUS. María eke ejapjumainchau aig, nu adaikattame tusa nayaimpinmaya aents tibaunak dutiksag.
Moisés chicham umiktinun agajua nui, uchigmaku aidauk cuarenta tsawan jegatai pegkeetnume tibauwa nuna ejeyag, Jerusalén weenak uchin jukiaju Apajuí emtin iwainakagtatus,
Apajuí chicham umiktajum tibaunum: “Ashí uchi aishmag iwai akiinuk Apajuinu atí”, tibau asamtai.
Weenak Apajuinu atinun jukiaju chicham umiktajum tibaunum: Jimag tórtola, nu atsakuig jimag paum tsakat itaatajum tibauwa dutiksag.
Nunú tsawantinig Jerusalén pujujakuí Simeón daagtin, aents pegkeg, Apajuí senchi aneen, Israelan Apajuí agkanmitkamun wainkatatus daká pujujin, Wakaní Pegkejishkam ajamu.
Nuniau asa dekamtikau aajakuí: Apajuí awemamu waintsukek jakashtinaitme, tusa.
José Maríajai Jisusan jukiag jega Apajuí ememattainum jegawaju, chicham umiktinum dutikatajum tawa nuna betek umikagtatus. Nuniai Simeogshakam, Wakaní Pegkeji anentaimtikjam jegau.
Nunik uchin midaaki juki Apajuin emematu, nuniak:
“Apuh, yamaik ame chicham tujutbauwa duka uminkau asamtai, shiig anentaimsan jaaknush jakatjai.
Uwemtikagtina nunak yamaik mina jiijuí wainkajai,
ashí aents aidaushkam ame awemamun wainkagtata nuna.
Juka tsaaptina nuninai, ashí aents judiuchu aidaunashkam uwemtikatin asa, tuja amina aentsjum Israel aents aina nunash eme anentai ematnai”, tau.
Nuna ti ditanashkam: —Atumnash Apajuí yaimpaktinme, —tusa idayak, Marían chichajak: —Nijah, jujú uchia junak Israel aents aina nuwiyag dakitiagtinai, nuniai kuashat nemajuidaush agtinai nuninak uwemjagtinai.
Nuniagtai Apajuí ashí aents anentaibaujin paan iwainatta duka, (aminak nagkí ijumaina imatijamak anentaiminig waitkagmastinai), —tau.
Nuanuig nuwa Apajuí etsegtin Ana daagtin, Fanuela nawanji Aser wegantu shiig muuntuch wajasá pujau. Nigka shiig tsakatuch aishina siete mijan pujusuí,
nuniau wajemea ochenta y cuatro mijan wegau, nuigtushkam jega Apajuí ememattainmag tuke tsawai kashishkam, yujumkan ijagmá pujus Apajuin aujú pujú.
Nunin asa Simeón tusa ashimkamtai, Anashkam jegantá, Apajuin see taku emematak Jisusan pachis: —Ashí aents Jerusalén agkanmagati tusa dakaina nunak ju uchi dutikatnai, —tau.
Apajuí chicham umiktajum tibauwa nunak imatiksag umikag, ditá yaaktajin Nazaret waketjaju Galilea nugkanum awa nui.
Nunik batsatbaunum Jisuschakam tsakaak iyashinish senchi wegau, nuniak nuní senchi jintiag anentaimu, Apajuí wakega nunashkam shiig dekau, tuja Apajuishkam niiní shiig aneau.
Makí makichik mijantin José Maríajai, Jerusalén tuke wesagké aidau Pascua jegatai.
Nunin asagmatai Jisuschakam doce mijan ajamu weu, ditajai Jerusalén jista inagkeautaiya nuna betek dutikatatus.
Nuwi jegawag batsamas, Pascua ashimnakmatai waketjaju, nuninai Jisusak Jerusalén juwaku, niina dukujish Joseshkam dekatsaig.
Dita anentaimsajag tikich aidaujais ijunag wegatai tusag, makichik tsawan kuwaekaju, nuniau ashí ditá waintai, nuigtú ditá patayí aidaunmash egakú.
Tujash wainkachag Jerusalén waketjaju egainak.
Nunikag kampatum tsawanta juwi wainkaju, jega Apajuí ememattainum chicham umiktinun jintinkagtin aidaujai ejapena ekeemas, chichaagtai antak niishkam iniimak eketun.
Ashí aents ni chichaamun antujuidauk, yachajin diijus puyatkag diidau, dita iniamash shiig aimu asamtai.
Nunittaman apají dukujijai wainak puyatjuk, dukují chichajak: —Uchuchih ¿wagka tikima aan wekaenaitme? Nijah, wi apajai shiig senchi puyatjukan egakun wekaetusjamna, —tau.
Tama ni ayaak: —¿Wagka minash egatjume? ¿Atumek dekatsjumek mina Apag wakegamun takaakun pujumainaitag duka? —tau.
Tujash ditak, wagkag tawa tusag dekagmainchau dekapedau.
Nunikag Jisusan jukiag Nazaret waketjajui, Jisus nui pujusá ashí dita tabaunak betek umiau. Tujash niina dukujig ashí Jisus nunikbaunak tuke kajimattsuk anentaimtú pujau.
Tuja Jisuschakam nuní senchi tsakau, dekatjinishkam nunisag, tuja Apajuishkam, aents aidaushkam shiig anentuidau.
Roma apuji Tiberio quince mijadai ashí nugkanum inamu. Tuja Poncio Pilato inamu Judeanum, nuniai Herodes inamu Galileanum, untsu niina yachi Felipe inamu Iturea, nuigtú Traconitenum, untsu Lisanias Abilinianum inamu.
Nuniamunum Anás, Caifás aatus sumo sacerdote aajakajui. Nunú batsatai Zacariasa uchijí Juan uwegshunum pujuttaman Apajuí ujakuí chichagkagtukti tusa.
Tima namak Jordagnum tikiju batsataidaunum ashí wekagas chichagkagtau, tudau takatan idayinak yamimag tsagkugnagtinme tusa.
Nunak Isaías Apajuí etsegtin agagbauwa nui, ju tibauwa nu tau asamtai nunikui: “Makichik aents eemak taa uwegshunum wekagas senchi jiiká chichagkagtak: Apu wekaesatnun jintan shiig iwajug, esegak tutupit dakueg,
ashí jinta japagau aidaunash nugkan aintug, nainnashkam yumpuag pakamak betekmak, jinta tunin aidaunash tutupit esegak, tutitag aidaunashkam shiig iwajug umiyajama numamtuk, atumi anentaimish shiig iwajajum umiktajum, Apu minitin asamtai.
Apajuí aents aidau uwemtikatnun awematta nunak ashí aents wainkagtinai”, tawai.
Kuashat aents aidau Juan yamiijati tusag minituidau, nuniagtai chichajak: “¡Atumek iwanchi uchijí asajum aents tsanú yujagme! ¿Wagka yamimagtasagmesh wakegagme? ¿Atumek ayatak yamimamuikis Apajuí suwimak sukagtumaina duka uwemtumainaitai tajumek?
Dekas tudau takatan idaisaush wajuku amainaita nunú iwainmamkatajum. Atumkek: Jutiik Abraham wegantu asaja yupichuch uweemain ainaji, tumamigpa. Dekas tajime: Apajuik jujú kaya aina junakeshkam Abragka uchijí emamainai.
Ashí ajak nejechu aidauk, jachai ajaka tsupija apetiama numamtuk, aents tudaunak taká batsatun, Apajuí suwimak susatnuk uminas awai.”
Tutai aents aidau iniinak: —¿Tujash wajukmainaitji? —tuidau.
Tiagtai ni ayaak: —Jimag nugkumainji ajamuk atsugbaun susati, yumainji ajamushkam dutiksag dutikati, —tau.
Apú kuichkiji atinun yajumin aidaushkam yamimagtasag kaunawag iniinak: —¿Jintinkagtinuh, jutiish wajukmainaitji? —tuidau.
Tiagtai: —Apunu kuichik atinun akikmainakui juwajum nunú, nuní inagkeasjum aents aidau akikmakta tigpajum, —tau.
Tutai Suntag aidaushkam dutiksag: —¿Jutiish wajukmainaitji? —tuidau. Tiagtai: —Atumek aents uwakajum atanjum duka dutikawaigpa, tikitchakam wainkagmek tsanumjujaigpajum, atumí apujum akigmaina nujaig shiig aneasjum juwaktajum, —tau.
Tuja ashí aents aidauk, Apajuí awematnaitjai tibauwa nuna daká batsataidau asag: ¿Juagchauwashit Kristu? tusag anentaimtuidau.
Tu anentaibiagtai aents aidaun Juan chichajak: “Wika ayatak yumí yamijatjai, tujash mina nagkaetasu senchigtin minittawai, wika niiya imanchau asan niina sapatjinakesh atitmaitsujai. Nunú yamigmagtatjume Wakaní Pegkejiya nujai, nuigtushkam nigki jiiyai suwimkan sukagtustinuk.
Nigki ashí aents aina nuwiyan akanjattawai, aents trigon ajakbau aidau juuká ijumag, awagti wampujin utsaak nejeen trigo ijumtainum yajumama numamtuk, Apajuí umigchaunak jii ajumaish kajinkashtina nui suwimkan suwak, niina umigkau aidaunak ni pujutaijin yajuaktinai.”
Juna aatus tusa nuigtush aents aidaun jintintu yamajam chicham pekeja nuna: “Dekas Kristu Apajuí Uchijiya duka tajutjamae”, tusa.
Tusa jintinkagtú wekagu asa Herodes Galileanmaya apua nuna igkua: “Yatsum Felipe nuwe Herodías jujukium auk pegkegchauwai, tikitchakam pegkegchau takame”, tusa jiyakú.
Tusá Juan tima, Herodes senchi kajeká nuní nagkaemas pegkegchaun takaak, Juagkan achiká aents achiká chimpitainum egkeauwai.
Juan ashí aentsun yamiak pujai, Jisuschakam yamimajui, nunik Apajuí aujai nayaim ujaniuwai.
Nunikmatai Wakaní Pegkeji pauma nunin wajas paan wainainamunum niiní akagu, nuniai nayaimpinmaya chicham antuekau: —Ametme mina uchig aneetaigmek, aminí shiig aneajai, —tabau.
Jisusak treinta mijanji ajamu tumain ni takaamujinak nagkabauwai. Jisusnak José uchijiyai tuidau, Josek Elí uchijí aajakuí,
Elik Matata uchijí, Matat Leví uchijí, Levik Melqui uchijí, Melquik Jana uchijí, Jana José uchijí,
José Matatiasa uchijí, Matatías Amosa uchijí, Amós Nahuma uchijí, Nahum Eslí uchijí, Eslí Nagai uchijí,
Nagai Maata uchijí, Maat Matatiasa uchijí, Matatías Semei uchijí, Semei José uchijí, José Judá uchijí,
Judá Joana uchijí, Joana Resa uchijí, Resa Zorobabela uchijí, Zorobabel Salatiela uchijí, Salatiel Neri uchijí,
Neri Melqui uchijí, Melqui Adi uchijí, Adi Cosama uchijí, Cosam Elmodama uchijí, Elmodam Era uchijí,
Er Josué uchijí, Josué Eliezera uchijí, Eliezer Jorima uchijí, Jorim Matata uchijí, Matat Leví uchijí,
Leví Simeogka uchijí, Simeón Judá uchijí, Judá José uchijí, José Jonagka uchijí, Jonán Eliaquima uchijí,
Eliaquim Melea uchijí, Melea Mainagka uchijí, Mainán Matata uchijí, Matat Natagka uchijí, Natán Davita uchijí,
David Isaí uchijí, Isaí Obeta uchijí, Obed Booza uchijí, Booz Salmogka uchijí, Salmón Naasogka uchijí,
Naasón Aminadapa uchijí, Aminadab Arama uchijí, Aram Esroma uchijí; Esrom Faresa uchijí, Fares Judá uchijí,
Judá Jacopa uchijí, Jacob Isaaka uchijí, Isaac Abragka uchijí, Abraham Taré uchijí, Taré Nacora uchijí;
Nacor Serugka uchijí, Serug Ragau uchijí, Ragau Pelegka uchijí, Peleg Hebera uchijí, Heber Sala uchijí,
Sala Cainagka uchijí, Cainán Arfaxata uchijí, Arfaxad Sema uchijí, Sem Noé uchijí, Noé Lameka uchijí,
Lamec Matusalegka uchijí, Matusalén Enoca uchijí, Enoc Jareta uchijí, Jaret Mahalaleela uchijí, Mahalaleel Cainagka uchijí,
Cainán Enosa uchijí, Enós Seta uchijí, Set Adagka uchijí, Adagkak Apajuí najanamu.
Jisus Wakaní Pegkeji egkemtujam Jordagnumia jiinki wakettai, Wakaní Pegkeji uwegshunum emauwai.
Dutikam nui cuarenta tsawantai Jisus pujaun iwanch dekapsauwai. Imaan tsawan yutsuk inagkeau asa yapajuauwai.
Nunitai iwanch chichajak: —Dekas ame Apajuí Uchijiyaitkumek, ju kaya nu pag emam yuwakia, —tau.
Tutai Jisus ayaak: —Agagbau awai: ‘Aentsuk imá yujumkajaigkik pujumaitsui, Apajuí chichamega nujaishkam pujumainai’, —tiuwai.
Timatai iwanch nui inagkeaki Jisusan muja tsakajunum iwakuí. Dutika juú inaktamuik ashí nugkanum yaakat aina nuna, nuigtú ashí pegkeg aidaunashkam iwaintukui.
Dutika chichajak: —Ashí ju imaja junak amina amastajame. Juka minai idaisamui, nuaduí wi wakegamun sumainaitjai.
Ame mina tikishmajam emematjakminig, ashí aminuk atí tusan idaitustajame, —tau.
Tama Jisus ayaak: —¡Wetá iwanchih! agagbau awai: ‘Ame Apujum Apajuiya duke emematta, nuniakum imá nigki umigkata’, tawai —tiu.
Timatai nui inagkeaki yaakat Jerusalén ejegau, dutika jega Apajuí ememattainum yakí iwaká: —Ame dekas Apajuí Uchijiyaitkumek juwi wajasmek tsekem iyaata,
wagki agagbau awai: ‘Apajuí ni aentsji nayaimpinmaya aidaun awetugmattawai kuitamjamkatnun,
dutikamu asag uwegmin achigmakagtatui iyaakum kaya tukumkaim tusa’, —tau.
Tutai Jisus ayaak: —Agagbau awai: ‘Amina Apujum Apajuiya nu pegkegchaunum dekapsatasamek wakeyipa’, tawai —tiuwai.
Timatai iwanchik pegkegchau takamtiksatatus anentaimtusbaunak ashí dekapes ukukiuwai, tikich tsawantinish dekapsatjai tusa.
Nunik Jisusak Wakaní Pegkeji senchimtikam Galilea wakitkiuwai, nunikmatai ashí nugkanum nui batsataidauk niina pachisag kuashat chichaidau.
Jisus Nazaret ni pujusá tsakagbaunum wakitki jegaa, tsawan ayamtai tsawagmatai jega ijuntainum wayau tuke nunin asa. Nunik wajainiu Apajuí chichamen ausatatus,
nunitai papiin Apajuí etsegtin Isaías agagbaun susaju. Dutikam dakuek diikmá ju agagbauwa juna wainak, auju:
“Wakaní Pegkejig minai awai nuniau asamtai mina etegtuae, ujunauch aidaun pegkeg chicham aidaun ujaktí tusa. Apajuí minak awetine, achikbau aidaush agkanmagawagtatui tusam ujaktá tusa. Wainmachu aidaushkam wainmitkakta dutikakum waitkatai aidaush ayamjukta,
tuja yamaik Apajuí aentsun wait anentawai tusam etsegkata” tibauwa nuna.
Nuna aujus inagnak pempeag nui takaun susa ekeemsau. Nunikmatai ashí aents nui utsanawajuk, dii pekajaidau.
Nuniagtai: —Wi augbau antukujum juka yamai uminkae, —tiuwai.
Ashí aents aidauk niina pachisag pegkejan etsegtuidau, ni wají pegkeg pachisa chichamunashkam puyatjusag diidau, nuninak: —¿Jujú Josen uchijiya jama? —tuidau.
Tiagtai ni chichaak: —Dekaskenum jujú chicham: ‘Ampijatnuh, amek ampimata’ tibauwa ju tujuttatjume. ‘Nuigtushkam kuashat wají Capernaum ame dutikamu antinuweg nu, yamai amina nugkemia juwish dutikata’ tujuttatjume, —tau.
Nuna ti nuigtú: —Dekas tajime: Apajuí etsegtinuk ni nugkenig wakejusa antugmak achauwai.
Junak dekas tajai: Apajuí etsegtin Elías pujujakua nunú tsawantinig, Israel nugkanum batsamajakajui kuashat nuwa waje aidau, nuniamunum ashí Israel nugkanum nujantai waitiamu tepeauwai, kampatum mijan jimaituk yumi yutachu asamtai.
Tujash Apajuik atumní waje batsatun Elías yaigtí tusa awematsuk, Sareptanmaya nuwa waje judiuchu, yaakat Sidón tikiju awa nui pujaunum Eliasnak awemauwai.
Nuigtushkam kuashat aents jata lepra tutain achimaku Israel aijakuí, Apajuí etsegtin Eliseo pujujakua nunú tsawantin, tujash makichkish nunú aidaunak etsagautsuk, judiuchu Naamán Siria nugkanmayaya nuna etsagajui, —tiuwai.
Tusa tutai jega ijuntainum utsaanawajuk senchi kajekaju.
Nunikag wajatjag Jisusan achiká jukiag yaaktan ukumtikiag mujanum iwakaju, betsag tajaekaunum ajuami tusag.
Dutikam dita mininamunmag eteenki, eteenki waketak ukukiuwai.
Nunik Jisusak yaakat Capernaum Galilea nugkanum awa nui weuwai. Nui pujus tsawan ayamtai tsawautai jintinkagtau.
Nunitai puyatjusag antujuidau ni jintiamunak, nigka aents chichame antugtai aidaun nagkaesau jintinkagtau asamtai.
Nuniamunum aents wakan pegkegchau egkemtuamu jega ijuntainum wayaa eketu, shiig senchi untsumak:
—¡Jisus Nazaretnumiayah ukujatkita! ¿Wagka amesh jutii pujamunmash miname, ijijatuatasamek minam? Wika ame yaitpa nunak dekagme, Apajuinu pegkegma nuuwaitme, —tiuwai.
Tutai Jisus jiyaak: —¡Itatkata, takamtak jiinkim wegakum aanú aentsuk ukuktá! Tama wakan pegkegchaushkam aentsun nugká ajiaju tikich aidau emtin, nunik jiinkiu, dutikashkam aentsnak machikish pegkegchauk emachui.
Nunikmatai wainkag ashí aents aidauk anentai jegagchaju, nunikag: —¿Jusha wajuku asaya chichamesh senchigtinaita, wakan pegkegchau aidaunash chichamenig jiyaa jusha? —tuidau.
Jisus dutikamua nunak ashí nugka tikiju aidaunum batsatuk antujajui.
Jega ijuntainmaya Jisus jiinki Simón Pedro jeen jegauwai. Nunikmá wainkau Simón Pedro tsatsají senchi tsuweak tepettaman, nunitai: —Wait aneasam etsagagta, —tusag segajui.
Tiagtai Simón Pedro tsatsajin jegantun tsuntsumtua: “¡Tsuwemuwah ukuktá!”, tiu. Tamawaik pegkeg wajasuí, nunik yutain inajuk Jisusan, nuigtú niijai yujau aidaunashkam ajamsau.
Agkuantai kuashat aents jaidaun Jisusan ikautkajui, dutikawagmatai niishkam makí makichik achiká etsagakui.
Tuja wakan pegkegchau aidau kuashat aentsun egkemtujuk senchi untsumak jiinainak: —Amek Apajuí Uchijiyaitme —tuidau, Kristuk Apajuí awemamua nuna dekaidau asag, tujash Jisusak chichaktí tusag idaichau.
Nunik tsawau tsawaig yaaktanmaya jiinki, nugka agkantu aents atsamunum weuwai. Nunikmatai aents aidauk egai egainakua ni pujamunum jegawag: —¡Ukujatkipa! —tusag segaidau.
Tuinam: —Wika tikich yaakat aina nuwish yamajam chicham Apajuí aentsnum wajuk inamua nunak etsegkattajai, nuna nunikti tusa awemamuitjai, —tiuwai.
Tau asa, Galileanum jega ijuntai aidaunmash wayaa jintinkagtau.
Tikich tsawantai Jisus kucha Genesaretnum uwet wekagai, kuashat aents Apajuí chichamen antukagtatus tuwakag chanuidau.
Imaniagtai niimkamá, jimag bote anugkam tepettaman wainkau, namaká main aidaushkam botenmaya jinjag redjin nijainak batsamtuidaun.
Nunik Simogka botejin egkemag: Machik ejapeen inanmanta, tusa nui ekeemas aents tuwakun jintintu.
Nunik ashimak, Simogkan chichajak: —Wiyankam ejapeen emam redjum ajugkam namak maata, —tiuwai.
Tama Simón ayaak: —Jintinkagtinuh, kashi tuke ajú ajunkawa tsawampakuish makichkish maachmaji, tujash ame chichamjumin ajugtajai, —tusa
ajugkú. Dutikkamá shiig kuashat namakan achikú, imatikamu asa rednak ichiau.
Nunitai ditá kumpají tikich botenmayan iwiyaidau, taawag yaimpaktinme tusag. Dutikam kautuawaju, nunikag namaknak botenmag mai aimkaju, dutikam botek tepeattak wajau.
Imanitai Simón Pedro, Jisusan tikishmatug pujujus: —Apuh, ukugkita minak, wika shiig tudauwaitjai, —tiu.
Namakan imatika kajegkaju asag, ditajai yujaidauk puyatkajui,
Simogjai ijunja namak mautaiji aidau Jacobo, Juan Zebedeo uchijí aina dushakam. Nunitai Jisus chichajak: —Simogkah ishamkaipa, namak maatasajum yujagjum anmamtuk, Apajuí chichame etsegkujum aents aidau minai ikautjin atajum tusan wi jintintuatjime, —tiu.
Nunikag bote aidaunak anugkag, ashí ukuinak Jisusjai wegajui.
Tikich tsawantai Jisus makichik yaaktanum pujai, aents lepragtin tajuauwai, nunik Jisusan wainak tikishmag tsuntsumá, nijayin nugká antig pujusá: —Apuh, wakegakmek etsaentumainaitme, —tau.
Tama Jisuschakam uwejen antiak: —Wakegajai, yamaik tsagagta, —tiuwai. Tusa tamawaik leprak megkaekauwai.
Dutika Jisus: —Makichik aentskesh ujakaipa, tutupit sacerdote pujamunum jegaata, nuniakum ame tsagaja pegkeg webaujum iwainmamkum, Moisés tibauwa dutiksamek ejegata ditashkam: Dekaskeap tsagaje, tujabiagti, —tiu.
Tujash ni dutikamua duka senchi naatu, nuniau asamtai tuwajuidau ni chichamen antugkagtatus, nuigtú dita jaamujinash etsaentugtinme tusag.
Tujash nigka kanaká nugka agkantunum wegau, nunik Apajuin auju.
Makichik tsawantai Jisus jintinkagtutai fariseo aidau, chicham umiktinun jintinkagtin aidaujai wayawag antuinak pekajaidau, Galilea nugkanmaya, Judea nugkanmaya, nuigtú yaakat Jerusalén batsamin aidau kaunkajushkam, nunik wainaidau Jisus Apajuí senchijin aents jau etsagamun.
Nuniamunum wajumak aents aidau, aents wekaechaun ainká tepetaijin pataidiag itawag: Wajuk jegá wayaik Jisus wajamunum ejentag, tuidau.
Tujash kuashat aents tuwakú asa waimainchau asamtai, jegá tuntupen wakag chigkaidiag, wekaechauwa nuna ainká tepetaijijai nenawag akakiaju, dutikawag Jisusa emtin aepsaju.
Nunú aents aidau niiní kajinas anentaimaidaun wainu asa: —Aishmagkuh, amina tudaujum aidauk tsagkugnaje, —tau.
Tu anentaimaidaun Jisus dekau asa: —¿Wagka annush anentaimjume?
¿Tuwaita imá yupichuch tumainush, tudaujum aidauk tsagkugnaje taja dukaih, atsa nantakim wetá tumainaitag dukaih?
Tujash wi Apajuí Uchijiyaitkun Aentsmaga Akiinau asan, ju nugka juwish tudau aidaunash tsagkugkagtumainaitag nu dekaatajum. Tusa wekaechaun chichajak: —Amina tajame, nantakim ainká tepetaijum jukim jeemin wakitkita, —tiuwai.
Tusa tamawaik ditash ijunaig, nantakí ni ainká tepamujin juki Apajuin emematki jeen wakitkiuwai.
Dutikamtai ashí aents aidauk puyatkag Apajuin emematuinak: —¡Yamai dekas wainkaji Apajuí senchijiya duka! —tuidau.
Nuna dutika ukuak jiinkiu, nunik wekamá Levin wainkauwai, kuichik apunu atinun akikmagtai yajumak ekeemtatman, nunik: —Mina jintintaig atá, wemí, —tiuwai.
Tama ni takataijinak ashí ukuak Jisusjai weuwai.
Nunik nunú tsawantaik Jisusan eme anentus ajamsatatus niina jeen yutain shiig umikú, dutikamunum Leví kumpají, apú kuichkiji atinun yajumin aidaushkam, nuigtú tikich aidaujai mesanum pekajaidau.
Nuniagtai chicham umiktinun jintinkagtin aidau fariseo aidaujai, Jisusa jintintaiji aidaun ashishmatuidau, nuninak: —¿Wagka atumesh apú kuichkiji atinun yajumin, nuigtú aents pegkegchau aina ibaujai ijunjajum yuwakjumesh, umutash ditajaish umajume? —tuidau.
Tiagtai Jisus ayaak: —Aents jamamtuchu aidauk ampijatnunak atsumtsame, aents jau aidau ampijatnunak atsumame.
Wika aents tudaugtuchu aidaunak minitchauwaitjai, wika aents tudaugtin aidau tudaujin idayinak mina nemagtuktinme tusan tauwaitjai, tiuwai.
Jisus tutai dita aiinak: —¿Wagka Juan Yamijatna nuna jintintai aidauk, fariseo aidaujai yujumkan ijagmainaish, amina jintintaijum aidauk yuwinak, umutnash umu wajaash yujainawa? —tuidau.
Tutai ni ayaak: —¿Nuwena nunú aents ipaamu aidaush, nu nuwenu ditajai pujaigkish, yujumkan ijagmak pekamainkaih?
Tujash tsawan jegattawai nuwena nunú juwam atata nu, nunikmatai ipaamu aidaush wake besemag dekapenak yujumkanak ijagmakagtatui, —tiuwai.
Tusa junashkam augmatus: —Makichkish nugkutai yamagman tsupikag nugkutai mamujunmag adujtuchu ainawai, dutikamak nugkutai yamagmaitak besemain asamtai, tuja yamajam tsupikbau mamujunum adujtamashkam shiig juwamaitsui.
Tuja makichkish uva yumiji yamá ijugbaunak, vino yajatai duwap apagbau ajutnumag yajachu ainawai, dutikamak uva yumiji yamá ijugbau kajiak, duwap apagbaun ipatmainai, nunik vinuk ukagag duwap apagbaujai ajapnamainai.
Duwi uva yumiji yamá ijugbauk duwap yamajam apagbaunum yajataiyai, dutikamu asa vino kajiak pushutakushkam ayatak egkenag wetai nunisag pegkejak amainai.
Tuja umutai yaunchuk najanamun umin aidauk, yamagmanak wakegainatsui, ditak: ‘Yaunchuk najanamua nu imá pegkejai’ tuidau asag, —tiuwai.
Tsawan ayamtai tsawaju ai, Jisus ajak ajakbaunum nagkaebau. Nuniamunum ni jintintaiji aidau trigo nejeen kupik jukiag uwejen pakajag yuwidau.
Nuniagtai fariseo aidau ditan chichajuinak: —¿Wagka atumesh tsawan ayamtai tsawagmataig takantsashti tibauwa nunin aish aikagme? —tuidau.
Tiagtai Jisus ditan ayaak: —¿Atumek agagbauk ausachuk ainajum, David niijai yujaamujai yapajuinak,
jega Apajuí ememattainum wayaa, pag imá sacerdotek yuwati tibauwa nuna juki, niina kumpají aidaujai yuwawajua duka? —tau.
Nuna ti, nuigtú chichaak: —Wi Apajuí Uchijiyaitkun Aentsmagan Akiinau asan, tsawan ayamtai tsawagmataish wajukmainaita nunak wikitjai tumainnuk, —tiuwai.
Atakeshkam tsawan ayamtai tsawagmatai, Jisus jega ijuntainum wayaa jintinkagtau. Nuniamunum aents uwejé untsujiya nu chuwijú nui pujau.
Nunitai chicham umiktinun jintinkagtin aidau, fariseo aidaujai Jisusan diidau, tsawan ayamtai aig etsagaun wainkag tsanumjugtasag.
Tujash nigka dita anentaibaujinak dekau asa, aents uwejé chuwijun chichajak: —Wajakim ejapeen wajantá. Tama niishkam wajakí ejapeen wajantú.
Nunikmatai Jisus chichaak: —Iniastajime: ¿Tsawan ayamtai aish pegkeja duká takamainait, atsa pegkegchauk dutikmainait? ¿Tsawan ayamtai tsawaje tusaik, aentsuk etsagautsuk jakati tusa idaimainait? —tau.
Nuna ti ashí aents nui ijunun diisá, nuna aentsun chichajak: —Uwejum dakuekta, —tiuwai. Tama dakueku, nunik uwejenig pegkeg wajasú.
Dutikamtai senchi kajekag: Jisusash itugmainkita tusag ditá ditak chichaidau.
Tikich tsawantai Jisus Apajuin ausatatus mujanum weu, nunik nui kashi pujus Apajuí au aujkawa tsawampajui.
Nunik tsawaag ni jintintaiji aina nuwiyan doce etegkeg ijumjauwai, nunú aina nunak: “Mina chichameg etsegtujin atajum”, tiuwai.
Duka jujú ainawai: Simón, Pedro atí tibauwa nu, Andrés Simogka yachi, nuigtú Jacobo, Juan, Felipe, Bartolomé,
Mateo, Tomás, Jacobo Alfeo uchijí, nuigtú Simón niina nugken agkanmitkatatus kuashat aents aidaujai chichaajakua nu.
Judas Jacobo yachi, tikich Judas Iscariote Jisusan unupiag sujukua nu aatus.
Nunik ditajai ijunag akaiki, pakanum wajantú ni jintintaiji aidaujai. Nunikmatai kuashat aents tuwagkaju ashí Judeanmaya, Jerusalegnumia, Tiro nayants awa nuwiya, Sidognumia aidau, ni jintinkagtamujin antukagtatus, nuigtushkam dita jaamujinash etsaentugti tusag,
nuniagtai wakan pegkegchau egkemtugbau aidaunash etsagakui.
Ashí aents aidauk Jisusan antigtatus kakanmamaidau, niiniya senchi jiinak ashí aents jau aidaunak etsagau asamtai.
Jisus ni jintintaiji aidaun diisá chichajak: “Atum iik nagkamik iina senchijinig pegkeg pujuta duka jumaitsuapi tautigmek shiig aneasjum pujustajum, Apajuí atumiin inamjatin asamtai”, tau.
“Atum yamai Apajuinu pegkeg takastasa wakegakjum, yapajaku waitmaina imanikjum waitiautigmek shiig aneasjum pujustajum, atumnak Apajuí kuashat amastin asamtai. Atum yamai wake besemag batsatkujum buutú pujautigmesh shiig aneasjum pujustajum, atumek shiig aneakjum dushigtin asajum.
“Wi Apajuí Uchijiyaitkun Aentsmagan Akiinauwaitag nunú nemagtuidau asagmin, aents aidau kajegtamainak yajá pujusta tusa jiipainak, pegkegchau chichagtamainak, daagmin adaisajash pegkegchau tujamainakuish shiig aneastin atajum.
Nuna imatjutpainakuish shiig aneasjum dakujustajum, atum nayaimpinum jukitna duka wají shiig pegkeg kuashat ajutjamaidau asamtai. Atumi muunjum aajakajua dushakam, yaunchuk Apajuí etsegtin batsamajakajua nunashkam aatus waitkasaju ainawai.
“¡Tujash atum wiyakuch aidautigminak wait anentajime! Atumek shiig aneasjum pujajume ashí ajutjamaidau asamtai, tujash atak waittsatin ainagme.
“¡Atum atsumkas yuwá batsatutigminak wait anentajime! Atak yapajakjum waittsatin asagmin. “¡Atum yamai uyumat aneakas ayatak dushit batsamtautigminak wait anentajime! Atumek waitiakjum buuttin asagmin.
“¡Atum ashí aents pegkegnum chichajam aidautigminak wait anentajime! atumi muunjum aajakajua dusha imatikas chichajujakajui waitá etsejin aidaun.
“Atum mina chichameg antugtautigmin tajime: Atumi shiwajum aidaush aneetajum, kajegtamaidaushkam pegkegnum yaigtajum;
pegkegchau chichagtamaidaush pegkegnum chichagkatajum, wainak tsanumjutpainakuish Apajuí aujtustajum.
Yapinum awatamkujaish, juinia yapijuish awatita tusajum ayampatuatajum; pataká awantak nugkuagbaugmin jujutjamkujaish, tikitchakam susata.
Atsumamun segapainakuig sujittsuk susata; tuja atumin wajiigmin segapatsuk jujutjamkuishkam, awagtugkita tutsuk idaisatajum.
Atum tikich aidau shiig awajtuktinme tusajum wakejin ainajum nunisjumek tikichish shiig awajkatajum.
“Atumin anempa duke atumshakam aneakjumesh, ¿wají imana juwagme? Aents tudaugtin aidaushkam dita aneniamujaig aneninawai.
Atumin pegkegnum yaimpaina duke yayakjumesh ¿wají imana juwagme? Aents tudaugtin aidaush dita yainiamujaig yainin ainawai.
Atumí kumpajum kuichkin waamak awagtugmamaina duke tsagkatkugmesh ¿wají imana juwagme? Aents tudaugtin aidaushkam kumpajin tsagkatkag awagtugkitpash tusag dakainawai.
Atumí shiwajum aidaush aneetajum, nuniakjum pegkegnum yaimkatajum, tuja tsagkatkagtukmesh betekash awagtugkit tusagmek anentaimtú pujuigpa. Atum jukitnuk nayaimpinum kuashat wají shiig pegkeg aidau ajutjamiagtinai, aaja dutikakjum Apajuí uchijí atinaitjume. Nigka aents pegkegchau, niina see tuchau aidaunash wait anentin asamtai,
wait anenkagtin atajum, atumin Apa nayaimpinum pujuwa nu wait anenkagtina ibau asamtai.
“Tikichi pujutjig augmatú yujaigpajum, Apajuí atumnash aikasag tujaminum. Tikich suwimak susatasagmesh chicham umijú yujaigpajum, Apajuí atumnash tikich itujajum dutiksag dutijamawainum. Dekas tsagkujatajum, Apajuí atumnash tsagkugtamjatnume.
Tikich atsumaushkam susatajum, atum tikich wajuk suwajume, dutiksag Apajuishkam atum atsumamunak amastatjume.
“Jisus junashkam augmatak tau: ¿Wainmachush tikich wainmachunash jintanash inaktumainkaih? ¿Mai waanum iyaumainchaukaih?
Jintinbauwa duka jintinkagtinun nagkaesauk dekatsui. Untsu papí augbaujin ashimak, jintinkagtinjai betek wemainai.
“¿Wagka yatsum imanchau takaish, atum imá pegkegchau takaayatkugmesh, auk pegkegchaun takaawai tusagmesh augmatú yujagme? Nu nuniakjumek aents niina jiin tsetse muun egketun waintsuk, tikichi jiin tsetse piipich egketun wainmaina numamtuk wajagme.
¿Itugsagmek atum imá pegkegchau takaajum nu wainmamchautigmesh: Yatsujuh, pegkegchau takaam duka idaisata titagme? ¡Aentsú tsanú aidauwah! Dekas dekatkauk ame imá pegkegchau takaam nuuwá idaisam, duwi yatsum imanchau takaidaushkam, idaisata titajum.
“Ajak pegkeja duka pegkegchaunak nejemaitsui, ajak pegkegchaushkam pegkegnak nejemaitsui.
Ashí ajak aina duka niina nejeen dekanui, untukjak munchiinak nejetsame, aantsag uvashkam jagkinmayag juushtayame.
Aents pegkejak pegkegnumag anentaimu asa, chichaakush pegkegnak chichauwai. Nunisag aents pegkegchaushkam pegkegchaunak anentaimu asa, pegkegchaunak chichawai. Aentsuk ni wajukuna anentaimua, nunak chichaak iwainawai.
“¿Wagka mina chichameg umigtachiatkugmesh: ‘Apujuh, Apujuh’ tujutjume?
Ashí aents mina nemagtuidau, mina chichamjun antugtukag imatiksag umigtuidaush wajukuita nuna titajai.
Duka aents jegá jegamkatatus initak tai, kaya muunnum dekanmitkak ajia shiig jegamkamun, namak piyujak senchi tukuakush, makichkish umuchkachua numamtinai.
Tujash mina chichamjun antayatak umigtachuk, aents jegá jegamak, nugka suugnum kaya atsamunum initak ajitsuk jegamkamun, namak dujajua piyujak senchi tukú tegak ajapama numamtinai.”
Jisus jintinkagtamujin ashimak Capernaum weuwai.
Nui capitani inake dekas aneetaiji jakattak tepau.
Nuniau asamtai capitán Jisus pachisa chichaamun antuk, judío apuji aidaun wajumak awetiuwai: Wait aneas taa mina inakeg jaa juna etsaentujati, tusa.
Tima Jisusan jegajiag ujakaju, nuninak: —Au capitanik dekas wait aneasam yaimainaitme.
Nigka judío aidautinash anejatnuwe, nuniau asa jega ijuntainash jegamjutpakmayi.
Tiagtai Jisuschakam ditajai weu. Nunikag jegá tikiju wajasá weenai, capitán niina kumpají aidaun awetiu, dutikak: “Apu kajegtukaigka, wika niiya ibaunak mina jegajuig awaimaitsujai,
nuniau asan wi niina egamainnash egakchamjai, ayatak tsagagti tujutti tamak mina inakjush tsagagtatui.
Wi apu umigbau ajutui, aantsag suntag mina umigtuidau ajutuinawai, nunú aidaun wi: Jiinjajum shiyaktajum, tamak jiinag shimumainai, tuja: Waketjatajum, tamashkam waketug kaunmainai, nunisag mina inakeg aidaushkam: Ju dutikata, tamak betek umigtuinawai. Aantsag Jisus anuí pujusag, tsagagti tamak mina inakjush tsagaumainai tujamae”, tuidau.
Tuinam Jisus antuk anentai jegagchau, nunik nui aents minidaun ayampattsag: —Israel aina nuigkish imatikas minai kajinas anentaimunak wainchaujai, —tau.
Nunú awemamu waketug jegá kaunkamá inak jaa tepau ukukbauk, tsagag pegkeg pujaun wainkaju.
Nuna nunik Jisus yaakat Naín tutainum wegau. Nunitai ni jintintai aidau nuigtú kuashat aents aidau saetukaju.
Nunik yaakta waitijin tikiju wajas wegai, nuwa wajé uchijí makichkiuch ajamu jakamtai ukustatus emaidau, nunitai nuwan uyunainak kuashat aents weedau.
Nunittaman Jisus wainak wait anenjau, nunik nuwan chichajak: —Buutipa, —tiu.
Tusá tamawaik jakaushkam nantakí chichau, nunikmatai dukujin susauwai.
Dutikamtai ashí aents aidauk ishamkag Apajuin emematuinak: —Apajuí etsegtin dekas senchigtin jutiinish ajutjamji, Apajuí ni aentsji aidautin yaimpaktatus awetugmaji, —tuidau.
Nu dutikamuk ashí Judeanmag antuejau, nui tikiju aneem batsatu aidaunmashkam.
Jisus dutikamun Juagká jintintaiji aidau antukag, Juagnashkam ujakaju. Dutika ujaam ni jintintaijin jimajan untsuká,
Jisus pujamunum awebau iniastinme: “¿Amekaitam Apajuí uwemtikagtinun awematnaitjai tibauwa nunú? ¿Amechuitkuminig tikichnak dakastatag?” tusa.
Tusá awemajam Jisusan kautuawag: —Juan Yamijatna nu amina iniasti tusa awetamaji, nuniak: ¿Amekaitam Apajuí uwemtikagtinun awematnaitjai tibauwa nunú, amechuitkuminig tikichik dakastatag? timae, —tuidau.
Nuna tuinaig aents jau aidaun, tikich jatai waituidaunash, wakan pegkegchau egkemtuamu aidaun, nuigtú wainmachu aidaunashkam etsagaku.
Dutika Jisus ditan ayaak: —Wetajum, nunikjum atum wainkaujum ju, nuigtú antukujum dushakam Juan ujaktajum: Wainmachush wainmainawai, shutushkam wekagainawai, lepragtin aidaush tsagainawai, empekush antuinawai, jakaush nantainawai, tuja ujunauch aidaunash yamajam chichaman jintinmae tusajum.
Nuaduí wi takaamujua nuna wainainak dekaskeapi tujutuidauk, shiig aneasagtinai timae tusam ujaktá, —tiu.
Juan awemamu aidau waketjamtai, Jisus Juagkan pachis aents aidaun iniak: “¿Wají wainkatasagmea uwegshunmash wegabiugme? ¿Tagkanan dase umpuau wainkatasagmek wegabiujum?
Nuniachkugmesh ¿wají wainkatasagmea wegabiugme? ¿Aents shiig iwajamun nugkujá pujau wainkatasagmek wegabiujum? Atumek dekagme, nugkutai iman iwajamun nugkujá iwagmamaidauk apú jeen pujuinawai.
Tujash ¿wají wainkatasagmea wegabiugme? ¿Apajuí etsegtinuk wainkatasajum wegabiujum? Dekas tajime: Duka Apajuí etsegtin aajakajua nuna nagkaesauwai.
Apajuí etsegtin niina pachis agajua duka juuwai: ‘Wi mina chichamjun etsegnun amina emtimin awemajai, ni jintanak umigtamkattawai’, tawai.
Dekas tajime: Ju nugka juwi akiinaidauk Juan Yamijatna nuna nagkaesauk atsawai, tujash Apajuí inamtainig aents dekas imanchauchia nuuwai Juagkan nagkaesauk.
“Nunú tabaun antukag ashí aents aidau, nuigtú apunu atinun kuichki yajumin aidaushkam, Apajuí nuniktajum tibaun umiinak yamimakajui Juan yamijatbaunum.
Tujash fariseo aidauk, chicham umiktinun jintinkagtin aidaujai dakitjaju Apajuí umiktajum tibauwa nu umitnak, nunidau asag Juan yamijatbaunash pachikchajui.”
Nuniagtai Jisus chichajak: “¿Wajina pachisan takunua antumtikmainaitjime?
Atumek uchi aidau kuashat aents ayamunum pekaamsag wasugkamainak: Wi nantsematnume tusan flauta tutaya nuna umpuakuish nantsemachmaugme, wake besemjan kantamtai buuttinme tamash, buutchamugme tusa pempeentuniki untsuniyama numamtuk wajagme.
Juan Yamijatna nunú yutai aidaunash yuwachu, vinunash umachu asamtai chichagkujum: Wakan pegkegchau egkemtuamu asa aniawai, tajume.
Tuja wi Apajuí Uchijiyaitkun Aentsmagan Akiinaun yutainash yuwakun, umutain umaish: Ju aentsua juka ayatak wekagas yu wekaewai, umutnash umú wekaewai, nuniau asa apú kuichkiji atinun yajumin tudaugtin aina nuna kumpajiyai, tujutjume.
Tujash Apajuí umijuidau wajuk pujuinawa nuna wainainak, Apajuí yachajiya nunak dekamain ainawai.”
Makichik Fariseo Jisusan mina jegajuí yujumak yuwami tusa ipauwai. Tima nuna jeen wayaa mesanum jegan ekeemsauwai.
Nuniai nuwa nu yaaktanmaya pujutji pegkegchau ajamu, Jisus fariseo jeen yujumkan yuwatatus we tabaun dekaa, kaya alabastro tutai botella najanamunum kugkuin shiig pegkejan juki tajuntau.
Nunik Jisusa naween ayaumas pujus buutak nawen negaikiajui, dutika intashinig ujugtau, nuniak nawen kugkuntak kugkuinui ukatkauwai.
Dutiktai fariseo Jisusan ipauwa nunú nigki anentaimas: “Jujú Apajuí etsegtinaitkug dekamainapi ju nuwa pujutji pegkegchau niina antia nuna”, tau.
Nunitai Jisus chichaak: —Simón, iniastajame. Tutai: —Jintinkagtinú tujutta, —tau.
Tutai Jisus ayaak: —Aents kuichkin tsagkatkagtinun jimag aents diwimaidau, nuniamunum makichkia nu quinientos tsawantai takasá akikmamainun kuichkin diwimai, tikichia nu cincuenta tsawan takasá akikmamainun diwimu.
Nunidaun akikmamainji atsujiagtai mai tsagkujauwai. Yamai tujutta: ¿Ju jimaja juwiyash tu imá senchish aneemainaita? —tau.
Tama Simón ayaak: —Diwijí imá muun ajamu tsagkujamua nu imá senchi nunak aneemainai tajai. Tutai: Duka dekas tame, —tiu.
Tusa nuwan diis Simogkan chichajak: —¿Ju nuwa wainmek? Wi jeemin wayamtaish daweg nijamainkesh yumik sujuschamume; tujash jujú dawejun negaikiag ni intashinig ujugtujae.
Kumpamjakmekesh minak kugkuntsachmaume; tujash ju nuwa juka wayamag duwi nagkamas dawegnak kugkunjú pujawai.
Buukeajuish asaitaikish nijatkashmaume; tujash jujú kugkuinui dawejun nijatjuje.
Nunin asamtai tajame; ni tudauji shiig kuashta duka ashí tsagkugnaje, dutikamu asa imá senchi anentui, tujash aents tudauji ujumak ajamu tsagkujamuk ujumak anentui.
Nuna ti nuwan chichajak: —Tudaujum aidauk tsagkugnaje, —tiu.
Tuja mesanum niijai pekajaidauk ditak pempentunisag chichainak: —¿Jusha ya asaya tudaunash tsagkugkagtawa? —tudayinau.
Tuinaig nigka nuwan chichajak: —Ame kajintsá anentaibaunum uwemjaume, shiig aneasam wetá, —tiuwai.
Nuna nunik Jisusak kuashat yaakat aidaunum, nuigtú yaakta ukukiag aents batsataidaunmash wekagas, yamajam chichaman Apajuí nuní inapaji tusa chichagkagtau, nunitai chicham etsegkata tusa ishiaktinji doce etegjamu aidau uyunaidau.
Nunisag nuwa wakan pegkegchau aidau egkemtuamu, nuigtú jau aidau etsagagbau aidaushkam uyunaidau. Nuanuí pachitkau María Magdalanmaya, siete wakan pegkegchau egkemtuamu jiijamua nunú,
tikich Juana, Chuza Herodesa kuichkijin kuitamnun nuwe, nuigtú Susana, tikich nuwa aidaujai kuichkin ijumag sumakag, Jisusan ni etegjamuji aina nujai atsumiagtaish yaidau.
Kuashat aents yaaktanmaya aidau Jisusan wainkatasag wegaju, nunikag shiig kuashat tuwakagmatai augmatak tau:
“Ajakan ajakbau ajajin ajaka jigkayin nagkimak ukutatus weuwai, dutika ajakmau asa. Nunik ajajin jegaa nagkimkau, dutikam wajumak jigkai jintaa kakekauwai, nunikun aents najakag ukukbaun yakiya pishak kaketuk amukajui.
Tikich jigkai kayá awanken nugka machik aunum kakekauwai, nunik tsapainiuwaitak jakauwai chupitnuchu asamtai.
Tikich jigkai kakekajui jagki ayaunum, dushakam tsapaidiajuitak jagki yutuam jinauwai.
Tuja tikich jigkai nugka dekas pegkegnum kakekauwai, nunikajuk tsapaidiag muun wajas makí makichik ajak aidau cien jigkain nejeawajui.” Nuna ti inagnak senchi jiiká chichaak: “Dita antutaiji ajamuk antuktinme”, tiuwai.
Nuna augmatus ashimkamtai niina jintintai aidau Jisusan: —¿Apuh wají takumea ajakan ajakbau pachismesh timaume? —tusag iniidau.
Tama Jisus ayaak: —Atumnak Apajuí ni aentsnum inamjatnuji dekajakchamun, Apajuí aentsnum inama nuna pachisan wi yamai etsejag nunash shiig dekamtijamatatus wakejutpagme. Tujash tikich aidaunak ayatak augmatbaun pachisan ujaajai, dutikamu asag ditak wainkujash wainmachu wajukmaina nuninawai, antakush antuchu wajukmaina nuninawai, —tiuwai.
“Wi ajakan ajakbaun augmattsan timag nunak juna takun timajai: Jigkaiya duka Apajuí chichamega nuuwai.
Jintá jigkai kakekaun pishak amukuí timag nunak, aents Apajuí chichamen antittaman iwanch juwatki, chicham ni anentain wayaun dekaskeapi tuinak, uwemjainum tusa yajuta nuna takun timajai.
Tikich jigkai kayá awanken nugka machik aunum kakekauwai timag duka, aents chichaman antuk dekaskeapi tusa wakegas nemajuidau, utugchatnum jegaak idayina nuna takun timajai.
Tuja tikich jigkai jagki ayaunum iyaaju timag duka, aents Apajuí chichamen antuinayatak, ju nugkanum wiyakchameauta nuna uyumainak, nuigtú niina shiig awagma nunak puyatjuinak, Apajuí chichamen pachitsuk idayinawai, nunin aidauk ajak nejechua nunin aina nuna takun timajai.
Tujash jigkai nugka pegkegnum iyaaju timag nunak, aents Apajuí chichamen antukag dekaskeapi tusag nemagkag, wakejus chichaman umiina nuna takun timajai. Nunin asag ajak shiig senchi nejekajua nunin ainawai.
“Makichik aentskesh lámpara ekemakajag dukukag idaichau ainawai, dutikachkush pegaká wakentinkish awayag apujchau ainawai. Dutiktsuk ekemakajag yakí ekenin ainawai, wayatatus minidaush tsaaptinun wainkatnume tusag.
Numamtuk yamai uukbauwa nunik awa juka, atak paan wantinkatnai. Aantsag yamai dekamainchauwa dushakam atak shiig dekamu atinai.
“Juna tajim jujú anentaimtustajum, ‘ni imá kuashat ajá duka nuní dukap uwaetuka suwam atinai, untsu piipich ajá duka atantam atinai’.”
Tusa jintinkagtai ni dukují, yachi aidaujai tajuawajui. Tujash Jisus wajamunmag jegamainchau kuashat aents tuwakaju asamtai, agaa ijunaidau.
Nunitai niina ujainak: —Amina duku yatsum aidaujai waipaktatus tajutjamawag agaa ijunui, —tuidau.
Tama ni ayaak: —Apajuí chichamen antukag umiina, nunú ainawai mina dukug, mina yatsug aidauk, —tiuwai.
Tikich tsawantai Jisus ni jintintaiji aidaujai botenum chimpimjaju. Nunik: Kuchá amain katigkagmi, tusag weedau.
Nunikag wegamunum nigka kanaju. Nuniku ai dase shiig senchi dasentak kuchan umpuau, dutikam yumik botenum yajanu, imaniau asa ishamain wajau.
Imanitai niina jegantag ishintainak: —¡Jintinkagtinuh, Jintinkagtinuh iik jakektatji! —tuidau. Tama shintaag dasen jiyak idayak, nayants tsukatunashkam: —¡Mijakta! —tiuwai. Tusá tamawaik dase imaniauk mijak, namakash shiig miyaasu wajas patamsau.
Nunikmatai ni jintintaiji aidaun chichajak: —¿Wagka Apajuiyai kajintsajum anentaimtsugme? —tau. Tujash ditak ishamak puyatkag nuna wainak anentai jegagchaju, nunikag ditak pempeentunikiag: —¿Jusha ya asamtaiya dasesh, yumish antujuinawa? —tudayinau.
Nunikag kuchá amain katigkag Gadaranmaya batsamtai nugkeen Galilea igkuas awa nuwi anumkajui.
Nunik Jisus jiinkimtai nunú yaaktanmaya aents, kuashat mijadai wakan pegkegchau egkemtujam pujú tajuauwai, duka shiig wisú jegaash pujuchu, ayatak aents ukutainum wekayin.
Nunú Jisusan wainak senchi untsumak tikishmatug senchi untsumak: —¡Jisusah, Apajuí nayaimpinum pujuwa nuna Uchijiyah, minash itugtuktasamea miname! ¡Wait aneasam suwimkak sukagtusaipa! —tau.
(Nunak Jisus: Wakan pegkegchauwah aents jiinkim ukuktá tibau asa tiuwai. Nu aentsuk kuashat tsawantai wakan pegkegchau egkemtuamu asa, jiju ikagmauwai uwegnumash, dawenum jigkagmashkam tsujiag utsag, wakan pegkegchau aents atsamunum emam nuwi pujú.)
Tutai Jisus iniak: —¿Amesh yaitpa? Tama ni aimak: —Wika Untsujiyaitjai, —tau. Nunak kuashat wakan pegkegchau aidau aentsun chimpimtua batsamtau asag tiuwai.
Imaan asag: “Waa muun ishamain akaga nuwig chimpijatuawaipa”, tusag segaidau.
Nuanuí kuashat kuchi mujanum yuwinak yujaidau asamtai, nuwi wayatjai tusag segajui. Tiagtai Jisuschakam: Nuniktajum, tiuwai.
Tima wakan pegkegchau aidauk aentsnak ukuinak kuchinum utsanawajui; dutikam kuchishkam pisajag betsag tajagak kuchanum najataunum iyagkag jinawajui.
Nunikagmatai kuchí kuitamin aidauk pisajag yaaktanum jegawag etsejuinak, ajanum batsataidaunash dutiksag ujakajui.
Tusá ujakajam: Wagkag ankae diisagmi, tusag wejiajui. Nunik Jisus pujamunum jegakmag, aents wakan pegkegchau egkemtuamu aajakua duka pegkeg wajas, shiig anentaimas Jisusai ayaumas nugkutai nugkujá ekeemtatman wainkaju. Nunittaman wainkag senchi ishamkaju.
Nuniagtai wakan pegkegchau aidau jiigbaun wainkaju aidau: “Nuní dutika etsagagmae”, tusag tikich aidaunashkam ujaidau.
Tiagtai ashí aents Gadaranmaya aidauk Jisusan: —Juwig pujutsuk yajá weta, —tiaju senchi ishamaidau asag. Tama Jisuschakam ayú tusa botenum egkemtai,
aents wakan pegkegchau egkemtuamu jiijamushkam: —Wisha amijai wekaesatjai, —tusa Jisusan segau. Tama nuna chichajak:
—Amek jeemin wakitkita, nunikam shiig kuashat Apajuí wajuk amina wait anenjamjae nunú etsegkata, —tiuwai. Tima we Jisus niina kuashat wait anenja nuna pachis ashí yaaktanum etsegkau.
Jisus wakitki jegamtai kuashat aents tuwakajuk shiig aneas jukiaju, ashí aentsuk niina dakaidau asag.
Nuniamunum Jairo daagtin, jega ijuntaiya nuna apuji tajuntun Jisusan tikishmatug: —Jintinkagtinuh, mina jegajuí wemí,
nunikam nawantug doce mijanji ajamu shiig makichkiuch pujugta nunú, jakattak tepaun ukukmag nu etsaentujata, —tau. Tama wetai shiig kuashat aents weedau asag Jisusan chanuidau.
Imaniamunum nui nuwa pachitkau doce mijadai numpan senchi puwak jaa pujú, kuashat ampijatin aidaunum ampimak kuichkijin ashimkau. Tujash imaniakush tsagagchauwai.
Nunú nuwa ukunum jegantun Jisus jaanch pataká nugkuagbauji wenin antigkui. Dutikamuik numpa puwamujinak megkaekauwai.
Dutikam Jisuschakam: —¿Ya antinkae? —tau. Tutai aents nui ijunuk: —Achah yatsukait, —tuidau. Tiagtai Pedro chichajak: —Jintinkagtinuh, kuashat aents tuwakaju asag chanumpaina nuniaigkik, ¿ya antinkae tame? —tiu.
Tutai: —Dekas wika dekajai, aents mina antintuk mina senchijuí jaamujin tsagaja nunak, —tiuwai.
Tutai nuwak, dekajuagapi tusa puyatuk kujaukmaikia Jisusan jegantun tikishmatug, ashí aents antuinamunum, wajuk asaya antigke nuna pachis, nuigtú ni Jisus antiamuik tsagagbaujinashkam ujakú.
Tusá ujaam: —Nawantah, ame kajintsá anentaimam duwi tsagajume, shiig agkan anentaimsam wetá, —tiuwai.
Eke chichaak wajai, Jairo jega ijuntaiya nuna apuji jeenia aents tanta: —Nawanjumek jakame, nuigtuk jintinkagtinuk waitkasaipa, —tau.
Tabaun Jisus antuk: —Puyatkaipa, ayatak kajintsam anentaimjata, nawanjumik aneantatui, —tau.
Nunik jegá wayamunum tikich aidaunak awayachajui. Ayatak Pedro, Jacobo, Juan, nuwa jakau apají dukují aina duke utsanawajui.
Tuja ashí aents aidauk nuwauch jakaun pachis buutuidau. Nuniagtai chichajak: —Buutigpajum, jakache ayatak kanaje, —tau.
Tutai dushikidau, nuwauch jakau dekaidau asag.
Tujash nigka uwegnum achiak senchi chichaká: —¡Nuwauchih nantaktá! —tiu.
Tusá tamawaik mayai egkemtujam nantakiu. Nunikmatai: —Yumain ayujatajum —tiu.
Dutikamtai nuwauchi apajig dukujijai shiig senchi puyatkaju. Nuniagtai Jisus: —Ju pachisjum makichik aentskesh ujakaigpajum, —tiuwai.
Jisus ni jintintaiji doce aina nuna ijumag wakan pegkegchau aidau jiimainun, jau aidau etsagaumainnash niina senchijin susauwai.
Dutikak: —Apajuí aentsnum inama nu pachisjum etsegkatajum, nuniakjum jau aidaush etsagagtajum, —tusa ishimak
tiu: —Makichkish jukigpajum jintá wegaku atsumainuk. Ushujutaigkesh, wají egkesá jutaigkesh, yuwatnukesh, kuichkikesh, nuigtú nugkutaigmesh yachiagmek jukigpajum.
Atum tu jeganma wayattagme, nunikjumek nuwig pujusjum wegakjum ukuktajum.
Tuja tuwí atumin awaintamtan dakitjabiagtatua, dutijamainakuig nunú yaaktak ukuakjum, daweminia tsetse pegatjajum akaketkatajum, dita suwimak jukitnuji iwaintakjum.
Tiajam ditashkam jiinjag yaakta ukukiag, aents aidau batsatbaunum wegaju, nunikag yamajam chichama nuna etsejuinak, jau aidaunashkam etsagaidau.
Jisus ashí wají dutikamujin Herodes Galileanmaya apua nu antuk, shiig senchi anentaimá pujau, aents aidau chichainak: “Juan maamua nu nantakí wekaewai”, tuinai,
tikich chichainak: “Elías wantinkae” tuinai, tikich tuidau: “Yaunchuk Apajuí etsegtin aajakajua nuwiya nantakne”, tuidau asagmatai.
Tiagtai Herodes chichaak: —Wi Juagnak inamja ai buuken tsupikagmayajama, tujash ¿jusha ya amainaita iman chichaman antujag dusha? Tusa wainkatatus wakegau.
Jisus ishiakbau waketug kaunkag ashí dita dutikamujinak ujakajui. Dutikam ditan ashí yajuak kanakiag nugka agkantu yaakat Betsaida tutainum awa nui wegajui.
Tujash aents aidau dekaawag shimutkajui. Nunikag jegajuawajam Jisuschakam ditan shiig anentus jukiajui, dutika Apajuí aentsnum inama nuna pachis jintintak, jau aidaunashkam etsagau.
Nuniai etsashkam akagu asamtai, niina jintintaiji doce aina nunú jegaantag: —Juwig jutiik aents atsamunum batsatji aentsuk ishiakta, yaaktanum jegattak aents batsata nui wegag, aja tikiju aina nui yumainjin sumak yuwinak kajigtinme, —tuidau.
Tiagtai ni ayaak: —Atum dita yuwatnuk susatajum, —tau. Tuinam dita aiinak: —Imaan aents ayugmainuk atsugtamji, ayatak cinco pag, nuigtú jimagchik namak awai, ashí ju aents ayugkata takuik jutii wemainchawa dita yuwatin sumagkatasa, —tuidau.
Aishmag aidauk cinco mil aishmag tumain aajakajui. Tiagtai Jisus ni jintintaijin: —Cincuenta, cincuenta aents akanjajum batsagtajum, —tiu.
Tima ditashkam Jisus tibaunak betek umikaju.
Dutikawagmatai cinco pagkan nuigtú jimag namaka nuna juki, nayaimpinum pagkai see tusa puug jintintaiji aidaun tinabiu, dita aentsun tinamkatnume tusa.
Dutikawajam ashí shiig yuwawag ejemakaju, nunikagmatai ampinkaunak yajuakag doce chagkinnum aimjajui.
Makichik tsawantai, Jisus kanaká Apajuí aujak pujamunum ni jintintaiji aidaush, niijai pujuidau asamtai iniak: —¿Aents aidaush minash yaayai tujutuinawa? —tau.
Tama dita aiinak: —Wajumak aents aidau: ‘Juan Yamijatin maamua nuuwai’ tujamainawai, tikich chichaidau: ‘Auk Eliasai’ tujamainai, tikich tuidau: ‘Yaunchuk Apajuin etsegtujakú aina dutsu nantakitai’ tujamainawai, —tuidau.
Tiagtai Jisus ayaak: —¿Tujash atumesh minash yaayai tujutjume? —tau. Tutai Pedro ayaak: —Amek Kristu Apajuí awemamuitme, —tiu.
Timatai Jisus chichajak: —Makichik aentskesh mina pachittsagmek ujakaigpajum —tusa idayak:
—Wi Apajuí Uchijiyaitkun Aentsmaga Akiinauwaitag nunak, shiig senchi waitkagsag judío aidau apuji, sacerdote apuji aidaush, chicham umiktinun jintinkagtin aidaujai dakitjuinak mantuawagtatui, dutijuawagmataish kampatumchik tsawan asan nantaktatjai, —tiuwai.
Jisus nuna ti ashí aents aidaun chichajak: —Mina nemagtuktasajum wakegautigmek, atum wakegamuk idaikujum, kashí kashinig waitiakjumesh atsanjajum nemagtuktajum.
Ashí aents ju nugka juwi pujutan imá senchi wakegak, mina nemagtuk waittan dakitauk uwemjashtin ainawai. Untsu ashí aents mina nemagtuk nunisag jaa nu uwemjatin ainawai.
Aents ju nugka juwiya wají aidaun ashí niinu emakush, jaakug niina wakaninak tuké uwemtikmaitsui.
Atum mina pachittsa chichat datsamakjum, chichamjushkam datsanjau aidautigminak, wi Apajuí Uchijiyaitkun Aentsmaga Akiinauwaitag nuna, mina Apajú tsaaptinjijai tsawan wajasan, nayaimpinmaya aents pegkejam aidaujai ataktú ju nugka juwi minaknushkam: Juka midauchu ainawai, titinaitjime.
Tujash dekas tajime: Atum juwi ijunjum juwiyatijum eke jatsuk, Apajuí inamaujiya nu wainkatnutigmesh ajume, —tiuwai.
Nuna ti ocho tsawan pujus Jisus Pedron, Juagkan, nuigtú Jacobon juki mujanum wakauwai, Apajuí ausatatus.
Nunik Apajuin aujak pujus niina niimenig yapajinauwai, jaanchjish puju winchamtin wajasuí.
Nuniaig jimag aents Jisusan aujuidaun wainkajui, duka Moisés, Eliasjai aajakajui.
Nunikag tsaaptin winchamtin tenteamunum pujusag, Jisus Jerusalén waitkasa maam atinun pachis aujuidau.
Tuja Pedro ditajai ijunag yujaidaushkam, senchi kaji pujajuinam kajigkú shintaukmá, Jisus tsawan wajas Moisés, Elías aatus ijuntatman wainkajui.
Jimag aentsua nunú wegagmatai, Pedro Jisusan chichajak: —Jintinkagtinuh, jutiish maigkis juwi batsatagtai. Kampatum aak umikagmi, makichik aminu, makichik Moisesdau, nuigtú Eliasdau, —tiuwai. Tujash nunak shiig dekachiatak tiuwai.
Juna aatus Pedro chichai, yujagkim ditajai ijumag ijikuí, dutika yujagkim ijikam ishamkajui.
Nuniaig yujagminmaya chichaak: “Juuwai dekas mina Uchig anetaijuk, nigki antugkujum umigkatajum”, tabaun antukajui.
Nuna ti ashimaig diikmag, imá Jisusnak wainkajui. Nuna wainkajash makichkish tikich aidaunak ujakchajui.
Nunik kashinia duwi mujanmaya akagag mininai, kuashat aents Jisusan igkugtatus minidau.
Nuniai tuwakbaunmaya aents senchi jiiká chichaak: —¡Jintinkagtinuh, wait aneasam mina uchig makichkiuchia ju etsaentujata,
junak wakan pegkegchau egkemtug senchi untsumtiknuwe, imatikam senchi kujainuwe, dutikak weninig saunak pushukasua emauwe! ¡Kakajus idaichamu asa tunamag pujugtawai!
Imatikakui amina jintintaijum aidaun: Wait aneasjum wakan pegkegchau uchin waitkagta nu jiigtugkitajum timajai, tujash tujinkagmae, —tau.
Tusá tama, Jisus ni jintintaiji aidaun chichajak: —¡Aents pegkegchau, minai kajinas anentaimchau aidauwah! ¿Wajupá dukapea atumjai ijunjanush pujumainaitja? ¿Wajupá dukapek dakastajime, minaig kajinas anentaimjatnume tusanush? —tiu. Nuna ti idayak uchí apajin: —Uchijum juwi itantá, —tiuwai.
Tima uchijin juki Jisusai ejentattak emai, waugmitkak uchin nugká ajiajam senchi kujau. Imatiktai Jisus wakan pegkegchaun: “¡Jiinkim wegakum uchi ukuktá!”, tiuwai. Tama wakan pegkegchau uchin egkemtuaushkam jiinki ukukiuwai, dutikam uchishkam pegkeg wajasmatai apajin susauwai.
Dutika etsagamun wainkag: Dekas Apajuin senchijiniap aikawa tusag, puyatjusag diidau. Ashí aents aidauk Jisus uchi etsagagbaun pachis puyatjusag augmatiagtai, niina jintintaiji aidaun chichajak:
—Wi tajim nunú shiig antuktajum, nunikjum aneaku atajum, wagki Apajuí Uchijiyaitak Aentsmaga Akiinauwa nunak, tikich aents aidaunum sujukag idaisagtatui, —tau.
Tutaish ditak nuna takumpap tawa tusajag dekamainchau dekapedau, eke Apajuí shiig dekamtikchamu asag. Nunidau asag iniaschajui ajaantuinak.
Nunikag ditak pempeentunikiag: “Yaki jutii ainag juwiyash imá wagakush atinaita” tusag tudayinau.
Jisus tusá anentaimainamun dekaju asa, uchin juki niiní ayaunas awajus,
chichaak: —Aents mina nemagtuidau ju uchia jumamtin aina juna, shiig anentus juwidauk mina dutijuinawai. Tuja mina jujuidauk mina awetiuwa nuna juwinawai. Atum ainajum anuiya imanchauch anenmamaina nunú imá wagaaku atinai, —tiuwai.
Tutai Juan ayaak: —Jintinkagtinuh, wainkamji aents amina daagmin wakan pegkegchau aidau egkemtuamun jiyau. Dutikakui: Amek aikawaipa timajai, jutiijai ijunchau asamtai, —tau.
Tutai Jisus: —Duka tiigpajum, jutiin shiwagmatjamtsu duka jutiinu asa aniawai, —tiuwai.
Jisus ashí jintinkagtamun ashimak, ni nayaimpinum wakitkitnuji tsawan jegau asamtai, puyatkas Jerusalén wegau.
Nuniak ni jintintaiji aidaun emtikak awemauwai. Dutikam ditashkam nugka Samarianum wegajui, nui aents batsatbaunum jegawag kanumainun egakagtatus.
Tujash Samarianmaya aidauk dita ikantanak dakituidau, Jerusalén weenak tuidau asamtai.
Dutikawajam Jacobo, Juagjai wakitkiag Jisusan jegaantag: —Apuh iish duwik ¿Elías Apajuin segatí nayaimpinmaya jiin ajuntug ijinauwa dutikmainchaukaih? —tuidau.
Tiagtai Jisus kakaakan aiká: —Atumek dekatsjume wajuk anentaimkugmea tajume duka.
Wi Aentsmagan Akiinauwaitag nunak aents aidaun ijinata tusanuk taachuitjai, ayatak uwemtikatasan tauwaitjai. —Tusa idayak tikich aents aidau batsatbaunum wegajui.
Nuna yaaktan ukukiag ashinbaunum, makichik nuwiya Jisusan: —Apuh, wisha ame tuwig wekaetam nuniakminish tuke aminak nemagkiní wajatin atajai tusan wakegajai, —tau.
Tutai Jisus chichajak: —Kujancham aidauk kanutaijig ajuinawai, aantsag pishak aidaushkam pasugkeg ajuinawai, tujash wi Apajuí Uchijiyaitkun Aentsmaga Akiinaunuk jeenchau, tepesá ayamainkesh atsugtaig, wainkan wekaejai, —tiu.
Nuna ti Jisus tikich aentsnashkam: —Nemagtukta, —tiuwai. Tama: —Apuh, idaitusta mina jegajuí wenu, apag jakamtai ukusan ukuakun nemagkatjame, —tau.
Tutai Jisus chichajak: —Auk idaisata, aents wakanin jakaujai betekak batsata nu, apa jakamtaish ukustin atinme, amek yamai nagkamsamek mina chichameg yamagma nu etsegkum, Apajuí aentsnum inama nu pachismesh etsejata, —tiu.
Nuna timatai tikich aents chichaak: —Dekas Apuh, wi amina jintintaijum ata tusan wakegajai, tujash idaitusta, dekatkauk mina pataag aidaun ashí akattsan ukuktajai, —tau.
Tutai Jisus ayaak: —Aents nugkan tsayaak, nugka tsaitaijiya nuna bakajin nenaa tsayaak wekaetayatak, ukujin ayampatua dii wajauk shiig tutupit emamaitsui. Numamtuk Apajuí chichamen etsegkatatus wakegayatak patayin ukukchamin dekapeauk, Apajuí chichamen etsegkati tusaik atsumaitsui, —tiuwai.
Nuna ti idayas Jisus tikich aidaunashkam etegjauwai, setenta y dos aentsun. Dutika: “Ashí yaaktanum wejum chichagkagtuktajum”, tusa ni wetin aidaunum jimá jimajan ishiakajui.
Dutika chichajak: “Dekas tajime: Shiig kuashat aents aidau Apajuí minaish inamjati tusa atsumainawai, tujash ujumchikiuchi yamajam chichama juna etsejuidauk, nuaduí Apajuí segatajum tikich ni chichame etsegmain aidaun ishiakti tusajum.
Nunin asamtai wetajum, tujash kuitamamkatajum, wi atumnak uwig ikamyawa batsatbaunum ishimaina numamtuk aents pegkegchau batsatbaunum ishimjime.
Wegakjumesh kuichkik, wají egkesá jutaigmekesh, sapatjumkesh jukigpajum. Jintá wesajum aents igkuakjumesh chichaakjum megkaekaigpajum, wamkesjum nagkaetajum.
Tuja atum yana jeenia wayattajume, nuniakjumek dekatkauk: ‘Apajuí atumnash shiig agkan anentaimsa pujutan amastinme’ titajum.
Tajumin aents nui puja nu shiig aneas jujabiagtaik, Apajuí ditanash yaigtatui. Untsu atumin shiig aneas jujamchagtaik, Apajuishkam ditanak yaigchagtatui.
Nunú jega nuwig pujusjum dita yutain amainamuk yuwakjum, umutain amainakuish uwagtajum. Wagki aents taká duka akiam auwai. Makí makichik jeganum kanagjum nagkaemá yujaigpajum.
Tikich yaaktanum jegagminchakam, jeentin ni jeen jujamki yutain ajamjamainakuig yuwatajum.
Nuniakjum nui jau akuish etsagaitajum, dutikakjum: ‘Apajuí aentsnum inamjatnuk tsawan namput wajaschae’, tusajum ujaktajum.
‘Atumi nugkem jutii sapatjin peemja juka, atuminig pegajá akakeka ukuaji, jutii chicham etsegbauk dakitjau asagmin. Tujash Apajuí aentsnum inamjatta duka namput wajaschae’, titajum.
Juna tajime: Suwimak sukagtamu tsawan jegatna duwik, nunú yaaktanmaya aents nunina nunak, Apajuí duwik yaakat Sodomanmaya aidaun suwimkan susauwa nuní nagkaemas suwimkan jukiagtinai.
“¡Corazignumia aidaunak, aikasnuk Betsaidanmayanash wait anentuinajai!, ditak mina chichamjun dekaskeapi tujutchaju asagmatai. Yaakat Sidognum, Tironmash aents batsataina duka, wi atumin wainchatain iwaintajim imatika ditash iwaintam wainkujag, dita wake besemag pujaku iwainmamtain jaanchin nugkujag, buukenish yukuun batsakag, ditá tudaujin wake besemag batsatbaunash, Apajuin iwaintumain aajakajui.
Nuaduí Apajuí suwimak sukagtamu tsawan jegatna duwik, yaakat Tironmaya aents aidau, Sidognumia aidaujai suwimkan jukiagtin aina nuní nagkaemasjum atumek suwimkak jukiagtin ainagme.
Yaakat Capernaum batsamin aidauwah, atum anentaimsagmek: Jutiik jainakuish nayaimpinum juwam agtinaitji, tajume. Tujash dutikamak achatnaitjume, ¡atumek tikich aents pegkegchau aidau jinawaju waitú batsata nui batsamsatnaitjume!
Nunú setenta y dos ishiakbau waketug kaunak, shiig aneasag Jisusan jegaantag: —Apuh, wakan pegkegchau aidau aentsun egkemtuau aidaush amina daajum adaisa: Jinkita, tamak nunisag iinash antugtamak aents aidaunash jiinkiag ukuagmae, —tuidau.
Tama ni ayaak: —Dekaske wisha wainkabiajai, iwanch peem wajukea imanik nayaimpinmaya iyaun.
Nuaduí atumi shiwajum iwanchia nuna senchijí ashí depetkatnun, mina senchijun amasmajime. Dutikamu asagmin, dapi esapainakuish, titigkesh ijupakuish wajukashtatjume.
Tujash wakan pegkegchau aidau antugtamkaja duwikik shiig anenigpa, dekas imá senchi shiig aneetajum, atumin daagmik nayaimpinum agagbauwa nuaduí.
Nuna ti idayak Wakaní Pegkeji shiig anemtikam: “Apawah, amek ashí nayaimpinum batsamin aidau, nugkaya aidaushkam apuji asamin emematjame, iman asam aents yacha aidauk iwaintutsuk, aents imanchauch aidau etegjamujum, tikima uchi itugmaina imatiksam iwaintukum nuaduí. Dekaske Apawah, amek aajam wakegame”, tiu.
Tusa idayak: “Mina Apag ashí nugkanmayag ame diistá tusa idaitugsauwai, nunin aig wi Apajuí Uchijiyaitag nunak makichkish dekajuinatsui, imá mina Apajuk shiig dekajui, aikasag mina Apagnash wainainatsui imá wiki shiig wainjai. Tuja wi iwaintamu aidau Apagnak wainmain ainawai.”
Tikich aidaun juna ujak idayak, dekas ni jintintaiji ijuntatman ayampatua: “Atumek shiig aneastajum wi takaamush wainu asajum.
Yaunchuk Apajuí etsegtin aajakú aina duka, apu aidaush yamai atum wainjum juna wainkatatus wakegajakú ainawai, tujash wainkachu ainawai. Antutnash yamai atum antajum juna antukagtatus wakegajakú ainawai, nuninakush ditak antukchajui ju chichamnak”, tiuwai.
Tutai chicham umiktajum tibauwa nuna jintinkagtin wajakí, Jisusan dekapsatatus: —Jintinkagtinuh, ¿wisha wajina dutikmainaitja pujut nagkanchaun jukitasanush? —tau.
Tama Jisus ayaak: —Chicham umiktinun Moisés agajua nunú aujkumesh, ¿wajintu agagbauwa wainme?
Tama ni ayaak: —‘Amina Apujum Apajuiya nu imá senchi aneeta, nuniakum imá niinig anentaimsam pujustá, Apajuinu pegkeg aina duke dekaata, ashí Apajuí wakega duke takastá, nuniakum amijai ijutkamushkam amek anenmamsam aneeta’ tawai, —tiu.
Timatai Jisuschakam: —Dekas tame, ame tame nunú imatiksamek umiktá, nunú nuniamunum pujut nagkanchauk ajutjamtatui —tau.
Tama nigka betek umiachu asa Jisusan iniak: —¿Yaita wijai ijutkau aidaush? —tau.
Tutai Jisuschakam augmatbaun nagkama ujaak: —Jerusalegnumia aents imá nigki, yaakat Jericonum wekamá kasanum egkemkauwai. Nunikmatai kasa aidau achikag, senchi suwi suwimainakua, ipu ipujú ashí maawag, ni takakbaujinak ashí yajutuk wegak ukukiajui.
Dutikamu ai sacerdote nunú jintanum nagkaemakmá wainak, ikaag diis ukukiuwai.
Tuja levita nagkaemakmá wainkashkam, ikaag wajas diis wegak ukukiuwai.
Nuniai aents Samarianmaya niishkam nu jintanmag nagkaemakmá wainak, wait anenmain diisuí.
Dutika jegaantun ampin vinujai juki, ipujamu aidaun ampijua, jaanchi ijijuk, nuaduí ni entsamtaijin ekeni juki, jega ijagkan kajiitaijin ejega kuitamak,
kashinia duwi wegak, jeennun jimag tsawantai takasá kuichik jumainun akik ukuak: ‘Ame kuitamjutkata, wi waketkun wajupa tujuttatme nunash akiktajame’, tusa nui aepeak weuwai.
Amesh wajintu anentaime kampatum aents aajakua nuwiyash, ¿ya aajakuita dekas nigki anenmamas aents kasa suwimaam tepaun wait anenjaush?
Tusa tama ni ayaak: —Suwimaam tepaun wait anenjauwa nuuwai, —tiuwai. Timatai Jisuschakam: —Ameshkam wakitkim, dutiksamek amijai ijutkamushkam amek anenmamsam wait anenjata, —tiuwai.
Tusa ukuak Jisusak wega wegakua yaaktan ukukiag, aents batsatbaunum jegau. Nunikmatai nuwa Marta daagtin niina jeen juki awayauwai.
Nuna kai María daagtin pujau, Maríak Jisus chichatai ayaumas ekeemas antak eketu.
Tujash Martak kuashat takamain au asamtai, nuna uyumak wekaetau, nuniak Jisusan jegantun: —Apuh, aanú mina kaig ayatak eketa nu, kaim yaigtá, tusam awetujia, niish yainkati, —tau.
Tusa tama: —Martah, shiig kuashat takamain uyumakam wekaeme,
dekas imá senchi puyatjumainuk makichkiuchi. Maríak dekas pegkejan etegka mina chichamjun antugtak eketui, nunak makichkish emegkatmainchau ainawai, —tiu.
Tikich tsawantai Jisus Apajuin aujak pujuttaman wainkaju. Nunik ashimkamtai makichik ni jintintaiji jegantun: —Apuh, Apajuish wajuk aujmainaita nunú jutiish jintinkagtuata, Juan ni jintintaijin jintintujakua dutiksamek, —tau.
Tama ni ayaak: —Atum Apajuí aujkugmek aatsajum titajum: ‘Apawah, amek nayaimpinum pujuwaitme. Pegkegmaitam ibau asamin ashí tikich aidaush imá aminak emematjabiagtinme. Amek jutiishkam inajatjata, amina aentsjum nayaimpinmaya ame wakegamun umigtamin aina dutiksag, nugkanmayashkam umigtuktinme tusam.
Dutiksamek ii yuwatnushkam kashí kashinig sukagtita.
Ii tudaujishkam tsagkugkagtugta, jutii tikich pegkegchau takagtamaidaush tsagkugnaitag aikasmek. Iwanch pegkegchau takamtiksati tusamek idaikagtutsuk, ayatak yaijatkam agkanmitkagtuata’, —tiuwai.
Aaja segatajum tusa jintintua idayak: —Atum ainajum anuiyatigmesh kumpajum dekas shiig anendaitaijum ajutjamu asamtai, niina jeen aehaet jegantam: ‘Kumpajuh, minash kampatum pag tsagkatjukta,
mina kumpag imauya tajutua nunú ajaamain atsugtau asamtai tajame’ tamin.
Ni aigmak: ‘Waitkagsaipa, waitinak epenin mina uchig aidaujai kanakun tepajai, nunin asan nantaknuk amamaitsujai’, ¿tujamainkaih?
Nunak tujamtsuk sujustá tusa segamu asa, nantamainchau ayatak amina kumpajum asa, nantakí ame atsumaku segamunak ashí amamainai.
Duwi wi tajime: Apajuishkam segatajum, imatjamak amastatjume; egatash egaktajum, egakjumek igkugtatjume; untsuktajum, imatjamak waitin ujatjamtatjume.
Ashí aents sumauk suwam auwai, egauk igkuinai ni egamujinak, waitinum wajas untsumushkam waiti ujatam auwai.
“¿Atumesh uchijum yujumkan segapaig, kaya sumainkaitjum? ¿Dutikachkugmesh uchijum namakan segapaig, dapi sumainkaitjum?
¿Dutikachkugmesh uchijum nujintan segapaig, titig sumainkaitjum?
Atum pegkegchau ainayatkugmesh uchigmik pegkeg suu ainagme. Atumkesh nuniagminish Apajuí nayaimpinum puja dusha, ¿wagkag Wakaní Pegkejinash atum segamash amaschagti?”, tiuwai.
Juna inagnak tikich tsawantai wakan pegkegchau aentsun egkemtua chichachu emamun, Jisus jiikí awetak chichamtikau. Dutikamun wainkag aents tuwak ijunuk puyatjukag diidau.
Nuninaig wajumak aents aidau chichainak: “Juka Beelzebú, wakan pegkegchau aidau apujiya nuna senchijin wakan pegkegchaunak jiyaawai”, tuidau.
Nuna tusag tuinaig, tikich aidau Jisusan, dekas Apajuí Uchijimpashit, tusag dekapsagtatus: Nayaimpinmaya wainchatai iwainkagtukia, tuidau.
Tama dita anentaimainamun dekau asa: “Makichik nugkanmag batsatiatak pempeentuniki maaní batsatkujag megkaemain ainawai, nunisag makichik jeganmak ijunag batsatiatak, pempeentuniki maaní batsatkushkam, ditak megkaemain ainawai.
Aantsag iwanchakam niina senchijin mina sujus, aentsun wakan pegkegchau egkemtuau aidaun jiijati tujutkug, ditak pempeentunikiag shiwagmaemainai, nuniak ditá senchijinash megkaemain ainawai. Nunin aig minak, Beelzebú senchijin wakan pegkegchaunak jiyaawai tujutjume.
Beelzebú niina senchijin mina sujaish, atumi jintintaijum aidaunash ¿ya senchijinash suwawa, wakan pegkegchau aidaun jiiktinme tusash? Jutii jintintaiji aidauk Apajuí senchijiin jiyaawai tujutkugmek, atum wainka dewakjum tu yujagme.
Wi Apajuí senchijiin wakan pegkegchau aidau aentsun egkemtaun jiyaag nunak, yamaik atumiin Apajuí inamu asamtai jutikajai.
“Aents senchigtin niina jeen kuitamak waitinum akajun takus wajataig, niina wajiiji nui awa duka ashí betek amainai.
Tujash tikich aents niiya nuní senchi minitak, niina depetki akajun atanki jegá wayaa, ashí wajiinak yajutuk kumpají aidaun tinamainai.
“Aents wi takaag nujai shiig aneas juwachuk mina shiwagmatui, nunisag Apajuí chichame etsegbaunash yainchagtaik, kuashat aents uweemainun megkagainawai.
“Wakan pegkegchau aentsnum egketu jiikmak, aents atsamu agkantunum ni pujumainun egaak wegawai. Nunik ni pujumainjin wainkachag: ‘Dekas wakitkitjai wi pujujakbaunum’ tusa anentaimas,
tikich wakan niina nagkagas pegkegchau aidaun, sieteya imaan yajuak waketjuki egkemtawai. Dutikam aentsuk duwik pegkegchau aajakbaunak, nuní nagkaemas shiig pegkegchau wegawai”, tiu.
Juna pachis Jisus eke chichaa wajai, aents tuwakbaunmaya nuwa senchi jiiká chichaak: —¡Nuwa amina jujepag, muntsujin amuntstamauwa duka, shiig aneastinai! —tiuwai.
Tutai Jisus chichajak: —¡Dekas Apajuí chichamen antukag umiidau, nuní nagkaemas shiig aneasagtinai! —tiuwai.
Jisus aents aidau ayatak tuwajam, ditan chichajak: “Atumek aents pegkegchau, Apajuish umigchau asajum, dekas Apajuí Uchijimpashit tusajum dekapjustasajum: Wainchatai iwainakia, tujutjume. Tujash atum tajum nunak dutikashtatjai, ayatak Apajuí etsegtin Jonás wajukauwa nujai betekak iwaintuktatjime.
Jonás namaknumia iwaaku jiinki, yaakat Nínive batsamin aidaunum Apajuí chichamen etsegtai, dekas Apajuí awemamuapita tiu aina numamtuk, wi Apajuí Uchijiyaitkun Aentsmagan Akiinauwaitag nunashkam, mantuawagmataish ataktú nantakmatai waitkag, dekas Apajuí awemamuapita tujutiagtatui.
Nuwa Sabá nugkanmaya aentsun apuji surnumia Salomogkan tajiuwai, Apajuí yachamtikamun antujuk dekajuatatus. Nunú atumnak bakugmagtinai, atak suwimak atina duwik, wi Salomogkan nagkaesaun dekaun imatika chichagmash antukchaju asagmin.
Ninivenmaya aents aina nunú atumnak bakugmagtinai, atak suwimak atina duwik. Ditak Jonás Apajuí chichame ujakam, dekaskeapi tusag tudaujin idayinak Apajuin nemagkajui. Tujash atumek, wi Apajuí Uchijin dekas Jonasa nagkaesaun juwi pujusá chichagmash antukjum, tudau takat idaikujum Apajuí nemajuinachu asagmin.
“Makichik aentskesh lámpara ekemakajag dukukag idaichau ainawai, dutikachkush pegakan wakentinkish awaigkag aputsajame. Lámpara ekemakag yakí ekenin ainawai, tikich aidau wayaakush shiig wainak wekaesagtinme tusag.
Atumi jiimek lámpara ekemakam tsaaptin emaama numamtuk atumi iyashminak awagmawai. Jiim pegkeg asamtai shiig wainmamainaitam imatiksam, ashí pegkeg aina duke anentaimtaik, anentaiminish tsaaptin ajutjamainai. Untsu jiim pegkegchauwaitkui wainmamainchauwaitam nunisjumek, ayatak pegkegchauk anentaimkugmek suwenum pujagme.
Kuitamkata, aminí tsaaptin awa nunú suwe wajatjamsai.
Ame ashí pegkegchau aidau idaisam pujakmek, jii kashi ekemakam tsaaptin emama numamtuk, atumi pujutjuminish wajagme.”
Nunú chichaamun ashimak wajai fariseo jegantun: —Mina jegajuí yujumak yuwami, —tusa ipau. Tima Jisuschakam fariseo jeen wayaa, mesanum jegantá ekeemsau.
Nunikmatai wainak fariseok anentai jegagchau, wagkag chicham umiktin tuke ikigmasjumké atajum tawa nuniaish, Jisusash ikigmatskesh yuwatasash ekeemsae tusa.
Nunitai Jisus chichajak: —Atum fariseo aidautigmek, shikiká umutai, nuigtú plato aina nuna awanke nijamaina numamtuk wajagme. Tujash atumi anentaiminig kasamtaijum, pegkegchau takataijum aidaushkam piyak ajutjamainawai.
¡Anentainkachu aidauwah! ¿Apajuí iyashin najanauwa duke iina anentainash najanachukait?
Atum pegkeg ata takugmek atumin ajutjamaina duka ujunauch aina nu susatajum, nuuwai dekas pegkeja duka.
“¡Fariseo aidautigminak wait anentajime! Atumek ajak menta, ruda, nuigtú yutai inagku ajuntua ukugkutai aina nu puyatjusjum diezmó wajagme. Ju dutikayatkujum chicham umiktinnum pegkeg takatan jintinjama nu, nuigtú Apajuí aneetan jintinjama duka pachitsuk idaijume. Tujash ju aina ju umiakjumesh, nuigtú tikich umiktin aina dushakam umitskek idaimain ainatsjume.
“¡Fariseo aidautigminak wait anentajime! Atumek jega ijuntainum wayakjumesh, dekas apú ekeemtai shiig iwajamu aidau etegkajum ekeemin ainagme, nuigtushkam aents kuashat ayamunum igkuntuinakush, shiig ajantujus kumpamjuatnume tusajum wakejin ainajum nuaduí.
“¡Chicham umiktinun jintinkagtin aidautigminak, fariseo aidautigmijai wait anentajime, waitjuidau asagmin! Atumek aents ukusbau wainmainchau shiig epekbauwa nunin ainagme, nunin asamtai aents nui awantak wekaekush dekachu ainawai initak aents ukusbauwa nunak. Atumesh numamtuk awankak iwainmamjume pegkeja iman, tujash atumin anentaimin pegkegchau ajutjamaina nunak waitjamainachu asamtai.”
Jisus tabaun chicham umiktinun jintinkagtin antuk: —Jintinkagtinuh, ame fariseo aidau pachisam tame duka jutiish tukagtakum tame, —tau.
Tutai Jisus ayaak: —¡Chicham umiktina nu yacha aidautigminash wait anentajime! chicham umiktajum tibauwa nu kakajus umimainchauwa ibauk, tikich aidauk ju umiktajum tajume, atumkesh umiachiatkujum, atum kijin jumainchauk tikich ayankajum, machikish yaitsuk emasjum chichagmainaitjum numamtuk wajau asagmin.
“¡Atumnak wait anentajime, atumí muunjum aidau, Apajuí etsegtin aajakajua nuna maawag ukusajua nu dakumká najanajum batsamtajum duwi!
Jujú dutikakjum atumek iwainmamjume, atumí muunjum aajakajua nunú, Apajuí etsegtin aidaun maawajua nunisjumek anentaibaujum. Dekaskenmag dita maawag ukusajui, dutikamunum atumshakam nui ekenjum dakumká najanajum batsamtagme.
“Nuaduí Apajuí ni yachajin atumin pachipas: ‘Wi chichamjun etsejin aidaun ishitkattajai, chicham yamagman etsegkatin aidaunashkam, dutikamtaish dita maamunak mainak, tikich aidaunak yaaktanum yujajus waitká yujajiagtin ainawai’, tiuwai.
Wagki atum wegantu aidau, Apajuí nugkan najanauwa duwi nagkamas, Apajuí etsegtin aajakajua nuna maawaju aina duwi, atumnak Apajuí suwimkan sujamsagtinaitjume.
Nunak Abel maamua nui nagkamas, Apajuí etsegtinun Zacariasan jega Apajuí ememattainum pujuttaman maawaju ainawai. Imaan aents kajegbau aina nuaduí atumnak suwimkanak sujamsagtin ainawai.
“¡Atum chicham umiktin jintinkagtin aidautigminak wait anentajime! Atumek aents yawin takakiatak, tikich jegá wayata tutai waitin epetin aina numamtuk, aents Apajuí nemagkag uwemjata tuinaig, atum chicham umiktina duka dekayatkujum, wajina tawa nunú dekachu asajum shiig jintintsugme, nuniau asajum atumkesh uwemainnum pujatsjume.”
Jisus juna chichá chichakua ashimak jiinkimtai, fariseo aidau, chicham umiktinun jintinkagtin aidaujai senchi kajejuidau asag wainainakug
kuashat iniidau, wajintuk chichakat timatai tsanumjuja maami tusag.
Nunú imanik shiig kuashat aents tuwainak najanidau, imaniagtai Jisus dekatkauk ni jintintaiji aidaun: “Fariseo aidau levaduraji aina nujai kuitamamkatajum, ditak dekaskea imanun tuinak aents aidaunak tsanuinawai.
Tujash ashí uukbau aina duka wantinkagtinai, aantsag ashí dekaachbau aidaushkam dekaamu agtinai.
Nuniau asamtai atum tikichish antachbaunum chichasbaunash ashí antukagtinai, tuja atum kanutaigmin epeni pujusjum chichakbaunashkam ashí antukagtinai”, tiuwai.
Nuna jintintaiji aidaun tusa idayak, tikich aents tuwakajun chichajak: “Kumpag aidauh, atumnashkam titajime: Mantamainakuish ishamkaigpajum, atumin iyashmin mainakush wakanminak maachagtinai.
Dekas ishamainaitjume atak jakagmin, Apajuí suwimkan sujamak jii ajumaish kajinchauwa nui egkepawagmatai waitmainaitjum nunú.
“¿Atum shiig piipich kuichik juwakjum, cinco pishak sujuchuk agmaujum? Nunú aina duka, makichkish Apajuí kajimatki idaisamuk ainatsui.
Apajuik atumi intashim wajupa awa nunash shiig dekawai, nunin asamtai atumek ishamkaigpajum. Atumek pishak aina nuna nagkaesau ainagme.
“Nuniau asamtai atum tikich ujaakjum wika Kristu nemagnaitjai tiu aidautigminak, wi Apajuí Uchijiyaitkun Aentsmagan Akiidau asan, Apajuí aentsji nayaimpinum batsata nunú antuinai, ditak dekaskenum mina nemagtin ainawai titinaitjai.
Atum mina nemagtin ainayatkujum, tikich aidau emtin: Wika Kristunak nemagchauwaitjai, tujutiu aidautigminak, wishakam aikasnuk Apajuí aentsji nayaimpinum batsata nunú antuinai, ditak minak nemagtuchu ainawai, titinaitjime.
“Ashí aents aidau, wi Apajuí Uchijiyaitkun Aentsmagan Akiinauwaitag junakesh pegkegchau chichagtuku ainakjash tsagkugnamain ainawai. Tujash Wakaní Pegkejin pegkegchau chichagkaju aidauk tsagkujam achagtinai.
“Atum mina nemagtin aidautigminak achigmakag, jega ijuntainum apu chichaman epegkin aidau ijunjamunum ejetamawagtinai. Dutijamchakjash tikich apu aidaunum ejetamtatus jujamkiag etamainakuish: Wajintuk apunash titaja, tuja wajintuk aiktaja apu ininkuish, tusagmek uyumaktin aigpa.
Atumin apu aidau inimpatai, Wakaní Pegkeji dekamtijamattawai apu aimainnak.”
Nunú tuwakbaunmaya makichik: —Jintinkagtinuh, mina apag jaak yatsumjai wají akaantunikjum jukitajum tujabauwa nunú, ame wait aneasam mina yatsug: Dutiksagmek akaantunikam jukitajum, tusam tujutta, —tiu.
Tusa tama Jisus: —¿Kumpajuh, ya minash atumin utugchatjumin epegtin atí tusash, nuniachkush ame aents wajiin sujitdayakuish akaantukam suu ata tusash adaitukmae? —tau.
Nuna ti idayak: —Nijah, atumek kuitamamkatajum, itugsag wají shiig kuashat ajutia tusagmek anentaimtú pujuigpajum. Aentsuk wají imá kuashat ajamu asa imá shiig dakunkut pujumaitsui, —tiuwai.
Nuna tusa idayak tikich augmatbaun pachis: “Aajakuí aents wiyakuch, nuna ajajin shiig kuashat ajak juumain uminjauwai,
imanikmatai nigki anentaimas: ‘¿Utugkatjaki juuká ijumainush jega atsugta jama?’ tau.
Nunikmá anentaimag: ‘Dekas ajak juuká ijumtai yaig aina aunak tegagtajai, dutikan nuní muun aidaun jegamjatjai. Dutikan nuanuí ashí ajakan juukan utuaktajai, mina wajiig aina nunashkam.
Imatikan kuashat mijanai yumainun, wají aidaunash ijumjan, nuaduí jegá ayamkun pujusan shiig yuwakun, umutainash umakun shiig aneasan pujustajai’, tiuwai.
Tu anentaimá pujaun Apajuí chichajak: ‘¡Anentainkachuh, amek yamai kashia juajuik jakattame! ¿Nunikaminish wajiijum imatikam ijumjaum ancha yanau atatua?’ tiuwai.
Nu nunikua numamtuk wajaktinai aents ju nugka juwi wiyakchamea pujakush, Apajuí wakegamua nuna takaachkug”, tiuwai.
Nuna tusa idayak ni jintintaiji aidaun pempeentuki: “Atumnashkam jutiksanuk tajime. Atumek wajina yuwanuk pujustaja, wajinak nugkugtaja tusagmek puyatjú pujuigpajum.
Dekas pujuta nuuwai yutai nagkaesauwa duka, iyashmia nuuwai jaanchin nagkaesauwa duka.
Atumesh pishak anentaimsajum diistajum. Ditak ajakmakagkesh juuchu ainawai, jeganakesh jegamkag yutaijinak ijumainatsui. Nuniaunak Apajuí suwawai dita yuwatnunak. Tujash atumetjume dekas pishak nagkaesau aidautigmek. Iman ainagminish ¿wagkag Apajuish atum atsumamunash amaschagtinme?
¿Atumesh wajupatigmea, tikich esajam aina ibau wisha atajai tusajum anentaimtú pujakjumesh esaumainaitjume?
Nunú pipichikesh dutikmainchauwaitkugmesh, ¿wagka tikich wají aidaush imatikagmesh anentaimtagme?
“Atumesh yagkug yagkujuina nunú anentaimsajum diistajum. Yagkug aidauk takainatsui, ujuchnash kutamainatsui, nuninayatak Salomón nugkutai pegkejan tikich aents aidau waitus najanamun sumak nugkujá, tikichin nagkaesau iwagmamajakua nuna nagkaesau pegkeg iwajamun yagkujuinawai, Apajuí yagkugmitkamu asag.
Yagkug ikamia aidauk yamaikik pegkejan yagkujuk, ajuma duwi etsa sukuam kagagmatai, apea ajapeam atinnakesh Apajuí imatikas iwaja ibaush, ¿wagkag atumnash idaitamsati Apajuiyai imatikas kajinas anentaimchau aidauwa?
Nuaduí atum yuwatin, uwagtin, anentaimtakjum wajuk nunikajak tusagmek uyumá pujuigpajum.
Ashí ju aidaunak aents Apajuí nemagchau aidau imatin ainawai, tujash atum atsumajum nunak atumin Apa Apajuiya nu dekawai.
Nuaduí atumek, Apajuí pegkegnum inapa nunuwá umigkatajum. Nuniakjumek ashí nunú aina dushakam aan kuashat jukitnaitjume.
“Mina jintintaig uwig wajumchik kakakchauchia numamtin ajuminig, atumin Apa Apajuiya nu wakejutpagme, mina inamtaijui pujusagti tusa, nuaduí ishamkaigpajum.
Atumin wajiijum akuig sujukjum tikich atsumaidau yaigtajum. Atum dutiktaik, Apajuí nayaimpinum wiyakchameaut tuke atinun, kasash waimainchau, kabau wajiin emesmainchawa nuanuí ukugtamsattajume.
Nunú wiyakchameatin ajutjamaina nuanuig anentaimsajum pujustajum.
Atumek inak aidau apuji nuwenbaunum wematai, jegaa juwakag pujusag wajupa asag taat, ni taa waitin ijuakui wamkesan ujattajai tusa kanutsuk iwá pujú aina numamtuk wajatajum.
Nu inak aidauk shiig aneemain ainawai, iwaa batsatai apuji minau asamtai. Dekas tajime: Apushkam jegaa wayaa kamisjin yapajia, ni inataiji aidaunashkam mesanum ejegan pekas, ni yutain tinamainai.
Apú inake aidau aehaet wajasmataish, kajiitsuk batsamas tsawampainak, apuji minaun igkugku aidauk shiig aneemain ainawai.
Ju anentaimtusjum diistajum, aents jeentin kasa kasagkatasa utuam atinjin dekau asa, kanutsuk iwaa pujauk jeenig utuam amaitsui.
Numamtuk atumshakam aneaku pujustajum, wi Apajuin Uchijiyaitkun Aentsmagan Akiinauwaitag nunak, tsawan imatiksa anentaimtachbau ai minitnaitjai”, tiuwai.
Juna Jisus ashí tusa inagnakmatai, ni jintintaiji Pedro: —Apu ame augmatbau pachisam tame dusha imá jutikek tukagtam, atsa ¿ashí tikich aents aidaush antuktinme tusamek tame? —tau.
Tutai Jisus ayaak: “¿Yaita inak niina apuji tabaunak imatiksag umin, nuigtú shiig anentaimkau asamtai kajitus: ‘Ame juwi pujusam, jujú aents mina jegajuí batsamas takaina ju yutain atsumainakuish susata’, tusa inag ukuak, apujig tikich nugkanum wegak ukumaina numamtuk awajkamush?
Nunú inak apuji inaja ukukbau ashí ni tibaunak betek umiká pujakug, apuji minitaish shiig aneemainai.
Dekas tajime: Nunú inak imanis umiaunak apujishkam ashí mina ajutuina duka, ame kuitamjutin atá tusa idaitumainai.
Tujash nunú inak inaja ukukbauwa nu: ‘Mina apujuk waamak taashtatui’, tusa anentaimas, tikich takau aidaun senchi suwimak, nuwanaskam waitkak, nigka shiig yuwak, umutnash umak, nampetan nampe wajá pujai,
nunú inaka nuna apuji tsawan dekachbau ai pachiachmau takamá wainak, shiig senchi suwimkan susa, tikich aents pegkegchau aidaujai betek waittsati tusa idaimainai.
“Nunú inak apuji wakegamun shiig dekayatak, umitsuk takatnash takatsuk puja nunú imá senchi suwimkan jumainai.
Untsu tikich inak apuji wakegamun dekachu asa, pegkegchau takasuk ujumak suwimkak suwam amainai. Untsu ya imá senchi susamuita dushakam imatiksaik segam amainai, ni umiktá tibaujinash betekash umikaja tusa diigsatatus, numamut Apajuish aents aidau takatin diigsagtinai.
“Wika ju nugka juwig waitkajus mantuawagmatai, mina nemagtuidauk Wakaní Pegkeji jukitnume, nunitai tikich mina dakitjuidaunak Apajuí jiiyai suwimkan susatnume tusan tauwaitjai. Nuniau asan, ¡wika wakegajai itugsag waamak nu uminkaja tusan!
Shiig senchi waitkam atinaitjai, tujash yamaik waitiajai, wi dekas waittsatnaitag nunú ashimdaekati tusan.
¿Atumek ju nugka juwig shiig agkan anentaimas batsamsati tusas tauwaitai tujutjumek? Nunikchauwaitjai. Wika atum mina nemagtuidau asagmin, tikich mina dakitjuidau utugchatan aputugmasag kajegtamá batsamtin asamtai tauwaitjai.
Yamaya juwi nagkamas, makichik jeganum cinco aents pujuidauk, kampatuma nu jimaja nuna kajegtinai.
Uchigtina dushakam uchijijai kajegdayagtinai, uchishkam apajin shiwagmatnai, nuwashkam nawanjijai shiwagmaetinai, dutikam nawanjishkam dukujin shiwagmagtinai, nuwa nemakushkam tsatsajin shiwagmatnai, tsatsajishkam uchijí nuwen shiwagmatnai”, tiuwai.
Jintintaijin tusa idayak aents tuwaká ijunun pempeentuki: “Atum etsá akaetaiya atú ikiyamkuig, yumi yutugtatui tibauk imanisag yutawai.
Dase tsumunmaya dasentuk nujinum wegakuishkam, esat tepeattawai tibauk imanisag esat tepeawai.
¡Tsanumin aidauwah! atum nugkanmayash diisjum, nuigtú nayaimpi niimé diisjumesh tsawan wajuku atatua nunú dekauwaitkugmesh, ¿wagka wi wainchatain iwainaja takaag dusha, Apajuinumianap iwainawa tusagmesh shiig dekatsjume?
“¿Wagka atumek dekas pegkeja duke egatmamtsugme?
Makichik aentskesh, pegkegchau takagtusume tusa apunum chichaman egketjamamtai, niijai apu chichaman epegnunum wegakmek, eke jegatsuk jintaag shiig chichasam epegtuniata. Nunikchaminig jegaa amin chichaman dekagtama, ni jujamki achijatin aidaunum sujupakmatai, achijatin jujamki aents katsek aidau achiká chimpitainum egkepawai.
Junak dekas tajime: Amina apu achigmak egkepamtaig kakajus jiinmaitsume, ayatak amina kuichkijum ashí akikmakam, shiig ashimkam jiinmainaitme”, tiuwai.
Nunú tsawantaik tikich aents aidau kauntuntaju Jisusan, nunikag: Galileanmaya aidau uwijan maawag apeenak Apajuin emematú ijuntatman, Pilato suntaji kautuk kuashat aentsun kajegkagmae tusag ujaidau.
Tiagtai Jisus ditan chichajak: “¿Atum anentaimsagmek dita imá tudau asag aikam ainawai tajumek?
Tujash nuniatsui. Atumshakam tudau takat idaikujum, pujutjum yapajiachkugmek antsagmek jakatnaitjume.
Wajasá niimtai torre tutai yakí jiikbau Siloé tutaya nu iyaak, dieciocho aentsun kajegkua dusha, Jerusalegnum batsamajakaju aina nuna nagkaesau tudau asajampap, suwimkan juwak jinauwaita ¿tajumek?
Tujash wi tajime: Atumshakam tudau takat idaikujum pujutjum yapajiachkugmek, dita jinawajua antsagmek jinatnaitjume.”
Juna tusa idayak Jisus augmatbaun nagkama augmatak: “Aents ajajin higueran ajauwai. Dutikau asa, nejeatsuash tusa diistatus wejiu, tujash nejeg makichkish atsuju.
Nunitai ni inake ajan kuitamak pujuttaman: ‘Jujú higuerak ajakam ajapata. Kampatum mijadai tajuan diyajai nejeatsuash tusan, tujash nejeatsui. Juniayatak tikich ajak ajamainun nugká akijuag wajamaitsui’, tiuwai.
Ajakjintin tutai inak ayaak: ‘Apuh, dekas makichik mijan dakasmi nejeashtimpash, wi wajauti tentean pukujan, tikich nugka dekas pegkeg aina nuna yajutkan ijutjatjai;
dutikamash nejekchatpash, untsu tikich mijantinish nejeachkui ajakmi’,” tiu.
Jisus tikich tsawan ayamtai tsawagmatai, jega ijuntainum aents ijunjagmatai jintinkagtak wayaa pujau.
Nuniamunum nuwi nuwa wakan pegkegchau egkemtuamu asa, dieciocho mijadai tuke machikish dakuenas wekaetsuk, ayatak punus wekagas waitú wekayin eketu.
Nunittaman Jisus wainak untsuká: —¡Nuwauchih, yamaik wi etsagajame!
Takug nuwan achikú. Dutikam nuwashkam shiig dakuenak tutupit wajasuí. Nunik Apajuin see taku emematu.
Dutika etsagagmatai, jega ijuntaiya nuna apujishkam senchi kajeká, aents ijunjaun chichajak: —Seis tsawan takamainuk awai, nunú tsawan aina duwi kaunmainaitjume etsaentugti takugmek, tsawan ayamtai ai aan yujatsuk, —tau.
Tutai Jisus ayaak: —¡Tsanumin aidauwah! Atum aidautijum tsawan ayamtai aig baka atiajum, burrugmishkam jukijum namaká ejegajum yumi aminujum dusha ¿wagka atumesh tsawan ayamtai aish dutiknugme?
Jujú nuwa Abraham wegantu, iwanch egkemtuam, dieciocho mijadai tuke punus wekagas waitú wekagun wainkaunush ¿wagkanuk etsagagchatja, tsawan ayamtai aigkish?
Jisus aaja tama niina kajejuidaushkam senchi datsajajui. Nuniai tikich aidauk shiig aneedau, Jisus etsaegkagtutai wainaidau asag.
Nuniagtai Jisus: “¿Apajuí aentsnum inama nunash, wajijai betekmamtinai tusanua tumainaitjime?” tiuwai.
“Apajuí inapa duka, mostaza jigkayin aents ajajin ajaamu, tsapai jigkai piipichitak tsakajá muun wajasmatai, yakiya pishak aidau nuna kanawen pasugmama numamtuk, Apajuishkam aents wajumkea nui inabaujin nagkama kuashat emawai”, tiuwai
Tusa junashkam: “¿Wajina pachisnua Apajuik jumamtinun inamui tusanush ujamainaitjime?
Apajuí aentsnum inama duka nuwa pagkan najanatatus kuashat harinan juki, nui levadura piipich ajuntuamu, ashí jegajug kajiak wampushmitkama numamtinai”, tiuwai.
Jisus Jerusalén wegak, yaakat aidaunum wayaa nagkaemak, nuigtú yaakta ukukiag aents batsatunmash jintí jintinkagtakua wegau.
Nuniamunum makichik aents: —Apuh ¿wajumchikek uwemkagtin aina? —tau.
Tutai: —Atumek kakanmamsajum dekas waiti menakua nui wayatajum. Kuashat wayatatus wakeyagtin ainawai, tujash ashí betekak wayachagtinai.
Wi jeennun waitin epenmataig atum agaa ijunutijum: ‘Apujuh, Apujuh waiti ujatjita’, tusajum untsugkugminish, wi chichagkun: ‘Wika atumnak wainchau ainajime, tuwiyants ainajum titinaitjime.’
Tusá wi tama atum aigkujum: ‘Apuh, jutii amijai yujumak ijunja yuwaku, umutash amijai ijuntuja umin ayagjama, jintinkagtutash iina yaaktajin wekaesam jintinkagtin aayumjama, tujutiagtin ainagme.’
Tusajum imatkugminchakam wi chichagkun: ‘Atumesh tuwiyants ainajum wainchauwaitjime, ashí wetajum juwi batsamsajum tu batsamtsuk, pegkegchau takau aidauwah’, titin ainajime.
Aaja tai niimsatakamajum Apajuí inamtaijin Abraham, Isaac, Jacob, tikich Apajuin etsegtin aajakú aina nujai ijunu wainkajum, atumek agag batsamsajum, senchi buutkujum daik takegtitin ainagme.
Nuniagtai aents yamai eme anentujakchamu aina nu, dekas eme anentam agtinai, tuja aents yamai eme anentam aina juka wainak juwagtinai.
Tusa Jisus chichai, nunú tsawantaik wajumchik fariseo aidau Jisusan kautuawag: —Jisusa apu Herodes mantamatatus wakejutpame, yajá tikich nugkanum wetá, —tuidau.
Tusa ujaam Jisus ditan chichajak: —Wetajum, nunikjum apu pegkegchau takatan imá shiig anentaimtug takauwa nu jegagjum ujaktajum: Wika yamai, kashinchakam wakan pegkegchau aentsú egkemtuaunak jiijan ishimtatjai, dutikakun jau aidaunash etsagaittajai, kampatuma juwi mina tsawantug umiintugkui duwi nagkankattajai, timae tusajum.
Wika Jerusalén wegag junisnuk wetatjai, yamai, kashin, duwi tsawaknushkam. Apajuí etsegtin aidauk tikich nugkanmag mauchu ainagme, nuaduí wishakam Jerusalegnumak waitkasa maam atatjai.
“¡Jerusalegnumia aidauwah atumek Apajuí etsegtin aidaush main ainagme, nuigtushkam Apajuí chichagkagtukti tusa awetugmamtaish, kayai tukuí tukuinakuajum main ainagme! ¡Wika shiig wakeesan, atash uchuchiji aidaun nanapen awayag ijumag kuitamama numamtuk, atumnash ijumjan kuitamkata tamash, atumek dakitjamugme!
Nuniku asagmin jujú atum batsatjum juka ukumkimu, aents pujugsachbau agkan agtatui, nuniktin asamtai tajime: Yamai nagkamsagmek ataktuk waitkashtatjume, nuniautijum tsawan jegamtai wi minakui: ‘¡Apajuí awemam mina ju emematiagmi!’ tujuttinaitjum duwi waitkatin ainagme.”
Tsawan ayamtai ai, Jisus dekas fariseo aidaun apuji jeen yujumkan yuwatatus wegau. Nunitai tikich fariseo aidauk wajukatig tusa diidau.
Nunik waikmá Jisus wainkau aents iyashin iyag tepettaman.
Nunik Jisus chicham umiktinun jintinkagtin aidaun, fariseo aidaujai ijumag chichajak: —¿Atumesh wajuk anentaimjume, tsawan ayamtai aish aents jaush etsagaumainkaih, atsa etsagaumainchaukaih? —tau.
Tamash ditak aimkachaju, nunikagmatai Jisus kuntunum achiká inantak etsagaju, dutika: —Yamaik tsagajume, amina jeemin wakitkita, —tusa awemak,
fariseo aidaun pempeentuki: —¿Ya atum ainajum anuiyash niina burrují, nuniachkush bakajigkesh tsawan ayamtai aig waanum egkemá jinkishmin wajas egketu wainkush, yamaik tsawan ayamtaiyai, kashin jiiktajai tusash idaimainaita?
Tamashkam aimainchau dekapenak takamtak ijunu.
Nuwenbaunum ipaamu aidau dekas ekeemtai pegkeg iwajamu aidaun etegkeg pekabiagtai, Jisus wainak tiuwai:
—Atumek nuwenbaunum makichik aentskesh ipapawagmataish, dekas ekeemtai pegkeg iwajamu etegkagmek ekeemsatasa wakeyigpajum.
Atum imannum eketjumin tikich ipak atumin nagkaetamsau taamtai, atumin ipapau tajuntugman: ‘Amek wajaktá jujú aents ekeemsati’, tusa tujamkui, datsá datsanjai wajakjum ukunum ekeemtai imanchaunum ekeemsaijum.
Makichik aentskesh ipapainakuishkam, amek yama wayamunmag ekeemtai imanchaunmagkesh ekeemsata. Nuniamin ni ipapau minak: ‘Kumpajuh, emkam au ekeemtai dekas pegkeg aina awi ekeemsata’, tusa aentsun emtin ekepasmatai, ameshkam shiig aneasam datsamkas ekeemsamnum.
Aents dekas tikichin nagkaesau ata tusa wakegauk, eme anentam achatnai; untsu aents imanchau tikichin nagkaesau atanash anentaimtuchu, dekas eme anentam atinai.
Tujash dekas imá pegkeg, ame atak jistamkumek ipaata ujunauch, kuntujin tsujinkau, shutú, wainmachu aidaushkam.
Ame nunú dutikakmek atak shiig aneasam pujuttame, ditak akigmakchagtin asamtai. Untsu Apajuí atumin akigmakagtinai, ashí aents ni pegkeemtikbau aidaun inanjatin tsawan jegatna duwi, —tiuwai.
Jisus aatus tutai, nunú mesanum ditajai pekaju makichik chichaak: —Shiijap aneastin ainawa Apajuin inamtain batsamsag yujumkan yuwidauk, —tiuwai.
Tutai Jisus chichaak: —Aents jistamatatus, yutain kuashat umikuí, dutika kuashat aents aidaun ipauwai.
Dutika yujumak yuta jegamtai, ni inaken awemauwai: ‘Ipaamu aidau ujaktá: kaunkatnume yutaig ashí uminkae’, tusa.
Tusá ujainam ipaamu aidauk dakituidau asag, dekatkau ipaamua nu chichaak: ‘Wika yamá nugká sumakag juna diyakun wetatjai, wait aneas tsagkugtugti’, tau.
Nuniai tikich chichau: ‘Wishakam diez toro sumakjai. Nuna nugka tsaitain detuan dekapsata tajai, wait aneas tsagkugtugti’, tau.
Tikitchakam aikasag: ‘Wisha yamá nuwenajai, nuniku asan minishtatjai’, tau.
Tiagtai inakeshkam ukuak taa apujin ujakú. Tusá ujaam apushkam kajekú, nunik ni inaken chichajak: ‘Waamak weme yaaktanum jinta aidaunum, ujunauch aidau, uwejen nawenkesh tsujinkau, shutú aidau, wainmachu aidaushkam ipaajum ikaunmakta’, tusa awemauwai.
Tima inakshakam we, aents nunin aidaunak yajuak ikaunma apujin wejí: ‘Apuh, ame tujutmaum nunak imatiksanuk ikaunmakjai, tujash nuigtú ekeemainush awai’, tau.
Tama apu inaken chichajak: ‘Wetá nunikam yaakat pegmagbau agaajin, jintaagkesh aents wekagu wainkamek: Wegajai awi yujumak yuwami, tusa dakimakuish kakantsá jukim ikaunmata, ashí mina jegajuí ekeemtai agkan awa nu piyakti.
Wi yama nagkamchakun ipaamag duka makichkish taawajag yujumkanak yuwachagtatui, tiuwai.’
Kuashat aents Jisusan saetusag ashinaidau, imaniagtai Jisus ayampatua chichajak:
“Makichik aentskesh ni apajin, ni dukujin, ni nuween, ni uchijí aidaun, yachi aidaun, umayí aidaunakesh, mina anenmaina nuní nagkaemas aneauk, mina jitintaijuk amaitsui. Nuigtú nigkishkam ni wakejamun taká pujutatus wakegauk, mina jintintaijuk amaitsui.
Mina nemagtuk waittan dakitaushkam, mina jitintaijuk amaitsui.
Atum ainajum anuiya, wajasá niimtai torre tutain yakí jiiká jegamkatatus wakegakug, ¿dekatkauk ekeemas anentaimainchaukait, ibau jegamainush kuichkish ajutuash, wajupa kuichkinak ashimkainja tusa?
Aents nunak anentaimtutsuk ayatak nagkama, kuichkijin ashimak idaisamtaig, aents aidau nuna wainkag dushikinak:
‘¡Nijah! Juna nunú aents jegamkatjai tusa yamaikik nagkamau ayatak, ashimkachmin dekapeak idaisabi’, tumain ainawai.
¿Tikitchakam, apu tikich nugkanmaya apujai maaniatatus wakegakug, dekatkauk niina suntajiná ijumag diez milkesh suntag ataig, mina shiwag veinte mil minitjuina aujaish itagdaikan maanimainashitag, tusa dekamainchaukaih?
Nunik maanimainchau dekapeakug, eke nagkamtsuk: Maanitak atsustí tusa epegtunimainai.
Numamtuk, atum ainajum anuiya ashí niinu aidaun idaitan dakitauk, mina jintintaijuk amaitsui.
“Week dekas pegkejai, jea jeatuji ajamu asa. Tujash jea jeatuji megkagak sakam wajasmataig, makichik aentskesh wakejumaitsui.
Wee nunik besegmataig jukiag agaa ukajá ajapmain ainawai, nugkajai pachimja takamainnumkesh atsumnachu, ajakan wajautinkesh batsatmainchau asamtai. Antutaijum ajamutigmek wi tajim jujú shiig antuktajum”, tiuwai.
Jisus chichagkagtutai antugkagtatus kuashat aents apú kuichkiji atinun yajumin aidau, tikich aents pegkegchau aidaujai ijuuntuidau.
Imatikiagtai fariseo aidau, chicham umiktinun jintinkagtin aidaujai Jisusan pachisag: —Auk aents katsek aidaun kumpamak tuke ditajai ijuuntug yu wekaenuwe, —tusag wakenmag imatjuidau.
Nu tama augmatbaun pachis augmatak:
“¿Atum ainajum anuiyatigmesh, cien uwig ajutjamu makichik megkaetugmakmatai, noventa y nueve uwija duka uwegshunum batsaakjum, megkaekauwa nu egaa egakuajum igkumainchauk ainajum?
Dutika wainkagmek shiig anentsajum midaakí ju ainagme.
Nunika jegá wakitki jegaajum atumi kumpajum aidaujai, nuigtú ijunja batsamtaijum aidaujai ijunjajum: ‘Mina kumpag aidauh, mina uwig megkaetugkaunak yamaik jukijai, nuniku asamtai atumjai ijuntsa shiig aneasagmi’, tumainchaukaitjum.
Numamtuk Apajuí aentsji nayaimpinmaya aidaushkam shiig aneenawai, noventa y nueve uwemkau ainai, aents tudau takatan wekaetak megkaetanum pujú, Apajuí nemajak pegkegchaun idayak pujutjin yapajiau asamtai”, tiuwai.
Nunik wainak shiig aneas juwakug, ni pujamunum aents tikiju batsataidaun, ashí ni kumpají aidaunashkam untsuká ijumag: ‘Atumjai ijuntsa shiig aneasagmi, kuichkin makichik tsawantai takasá jumainun emegkakmayag nunak jukijai’, tumainai.
Aatus Apajuí aentsji nayaimpinmaya aidaushkam shiig aneenawai, makichik aents niina tudaujin idayak Apajuin nemagtaik.”
Junashkam Jisus tiuwai: “Makichik aents ajujakuí jimag uchijí.
Dutikam machik tsawan apajijai pujus, uchi ekeuk ashí ni wajiijinak ijumag juki, apajinak ukuak tikich nugkanum atushat weuwai. Nunik nui pujus wainak pujut pegkegchaunum wekagak, kuichkijinak wajiijijaí ashimkauwai.
Nunik ashimak pujai, nunú yaaktanum yapajut tepeauwai. Nunikmatai niishkam senchi yapajau, wajiyaik sumak yuwati.
Nuniak we takatan iniimtai, nu yaaktanmaya aents kuchigtin asa: ‘Ame mina kuchig kuitamjutin atá’, tusa kuchi batsatbaunum awemau.
Dutikam niishkam kuchin ayujak pujus senchi yapajak, kuchi yuwinamun yumain dekapeau, tujash makichik aentskesh yutainak suwinachu.
Dutikam senchi yapajak ekeemas anentaimá ekeemkamá, adeaju apají inake aidaun, nunik: Mina apajú inake aidauk kuashat yutanak yuwinak, ampijajash wainak utsá batsatainaimpap, wi juwi pujusan nujantai jaaja.
Dekas wisha mina apag pujamunum wakitkitjai, nunikan jegan: ‘Apawah, wika Apajuinash kuashat pegkegchaun takagsajai, imanik aminashkam pegkegchaun takagsajame.
Nuniku asan wika amina uchigmek amaitsujai, minak ame inakem etita, dutijuawamin wishakam amina takagtamin aidaujai ijunjan takagsatjame titajai’, tiuwai nigki anentaimas.
Tusa jiinki wega wegakua apají pujamunum tikiju jegattak minittaman, apajishkam ikaag uchijin wainkauwai. “Dutika uchijin wait anentug tupikatki igkug, kajut pagkuk kugkuas shiig anentus ni jeen jukiuwai.
Dutikam uchi apajin chichajak: ‘Apawah, wika yamaik Apajuinash kuashat pegkegchau takagsajai, imanik aminashkam pegkegchaun takagsajame. Nuniku asan wika amina uchigmek amaitsujai’, tiuwai.
Tusá uchijí tama, apají ni inake aidaun untsuká: ‘Wamkesjum jaanch dekas pegkeg agma iman jiikjum anugtujatajum, dutikajum tsajam uwejen anillo patakuakjum, sapatchakam wegagtuktajum.
Dutikajum toro tsakat duwejam diisjum maajum, wamkesjum inagkajum umiktajum, yuwinaku jistamawagmi.
Yamaik mina uchig tuke waipakchatnapitja, jajutkas megkaetugkamiatai tuwamag nunú iwaaku tajutí wantintugkae.’ Apuji timatai inak aidaushkam wamkesag ni tibaujinak imatiksag umikagmatai, jistamtan nagkamauwai ni uchijí tajuam shiig aneak.
“Nuniai niina uchijí dekas emkaushkam ajanum takaak weu minikmá, antukui pampainamun.
Nunik inake nui wekagun untsuká: ¿Wagka nunash imatuinawa? tusa iniau.
Tama inakeshkam: ‘Amina apa yatsum taamtai, uchig jatsuk iwaaku tajutmatai waipakjai tusa, toro tsakat dekas duwejam diisjum maatajum, dutikawagmin nuna uchin ayugkui jistamawagmi tiajam, ditashkam imatiksag umikagmatai nuna yuwinak jistamainak imatuinawai’, tiuwai.
Tusá ujakam senchi kajeká, jegaa waitnak dakitug agaag wajasuí. Nunikmatai ni apají jiintuki: ‘Wegajai jegá wayaami’, tau.
Tama apajin ayaak: ‘Apawah, wajupa mijadaiya wi juwig pujusan yayatsjame inakjai betek, chichamjumnash intimjutsuk, wi imatikamaitkumesh minak makichik cabra tsakatchikesh sujuchume, niina kumpajijai jistamati tusamek.
Nuninaitkum yamai amina uchijum, kuichkigmin nuwa akiká takatai aidaujai wekagak utsanjamak taamtai, toro tsakat dekas duwejam mantuam ayugkum jistamjame’, tiuwai.
“Tusá uchijí tama: ‘Uchijuh, amek wijai ijunjam tuke pujuwaitme, ashí wají midau aina duka aminu ainawai.
Nuniaig juka amina yatsum jakautskaitai tuwamag nunú iwaaku pujau asa, imapam tajutjama wantintugmaku asamtai, shiig aneenaku jutikaji, nuaduí jujú jistabauk pegkegchauwai tumaitsuji’,” tiuwai.
Junashkam Jisus jintintaiji aidaun tiuwai: “Aents wiyakuch ajujakuí inake, ashí niina wajiiji aidaun kuitamin. Nuna tikich aidau etsegtukajui: ‘Wajiigminak wainak takagtamui’, tusag.
Tima nuna untsuká itan: ‘¿Wajuk asamtaiya nunash tujutuinawa? Yamaik amek minaig takaschattame, nuniktin asam mina kuichkijuk, ashí mina wajiig aina nujai papiinum agakam sujustá’, tusa segauwai.
Nunik: ‘Untsu juna jutikatjai, apu ni takatjin jiigkuish, tikich aidau mina jegajuí taam pujustá tujuttinme’, tusan.
Tusa ni apujin diwimaidaun untsuká ikaunman, dekatkauwa nuna iniak: ¿Wajupa mina apujush diwime? tau.
Tama ni ayaak: ‘Wika aceite cien barrilnum aimkamun awagtumainun diwimjai’, tau. Tutai: ‘Ju papí jukim ekeemsam wamkesam agagta: Ayatak cincuenta diwimjai, tusam’, tiuwai.
Nuna tusa idayak tikichin: ‘¿Amesh wajupa diwime?’ Tama ni ayaak: ‘Wika trigo cien sakunum aimjamu awaktumainun diwimjai’, tau. Tutai nunashkam: ‘Ameshkam ju papí jukim ekeemsam waamak agagta: Ayatak ochenta diwimjai, tusam’, tiu.
Nunú inak pegkegchau imatika emtika anentaimag umikmatai, apuji wainak anentai jegagchauwai. Nuna tusa Jisus, Apajuí nemagchau aina duka pegkegchau takatnumag, Apajuí nemajin aidaun nagkagas imatika anentaimainawai.
“Tujash wi tajime: Atumesh duka nu wajukauwa nunisjumek nunimainaitjume, dekas kuichkia duka tikich pegkegnum yayakjum kumpajum ikaugkatajum, nu dutikagmin atumdau amutugmakmataish, Apajuí ni pujutaiji tuke auwa nui jujamkitin asamtai.
“Aents imachik ajamaitkush pegkegnum takauk, kuashat ajamash nunisag dekas pegkeg aidaunak takamainai; nuniai tikichia nu imachik ajamash pegkegnum takaachuk, kuashat ajamash pegkegchaunak takamainai.
Aents ju nugka juwi pujus, kuichik kuashat ajamaitak pegkejan takaachunash, ¿itugsaya Apajuish tuke pujutaiya nuwish kajintsash awaimainaita?
Atumin ju nugka juwi pujus, takagtusti tusa Apajuí amasbauwa nu, betek takaschautigminash ¿Itugsaya nayaimpinmaya dekas tuke atina nunash amamainaita?
“Makichik inakak jimag apugtinuk amaitsui. Tikich apujin imá senchi aneak, tikichin dakitmainai. Nuniachkush makichik apujin wakejus umijak, tikichnak dakitau asa umigmaitsui. Numamtuk atumshakam Apajuí umigkata tu, wiyakchameatasa anentaimtu wajamaitsugme.”
Jisus tutai fariseo aidau antukag, dita imá senchi kuichkinak anentaimtin asag, dushikis chichajuidau.
Nudiagtai Jisus: “Atumetjume aents aidau emtin pegkeja iman jumamin aidautigmek, tujash Apajuí atumí anentaimnak shiig dekagtamjume; nuniau asa aents aidau eme anentam ata tus wakegaunak Apajuik dakitawai.
“Juan Yamijatin Apajuí chichamen eke etsegtsaigkik, aents aidauk Moisés chicham umiktajum tibauwa nuna, nuigtú Apajuí etsegtin agagbauwa nunash antujakajui. Tuja Juan Yamijatin yamajam chicham, Apajuí inamjatnun etsegbaun nagkabauwa nuwi nagkamas, ashí aents aidauk Apajuí inatjati tusag senchi kakanmamainawai.
“Nugka, nayaim aina nu megkagainatsaigkik, chicham umiktinnum Moisés agagbau piipich aina dukesh umintsukek juwakchatnai.
“Ashí aishmag aidau nuwen idayinak tikich nuwajai nuwenkug ekagmainawai. Tuja nuwa aishi idaisamua nuna nuwatushkam nunisag ekagmawai.
“Aajakuí aents wiyakuch jaanch dekas pegkejan iwagmamag pujus, kashí kashinig jistamu.
Imaní pujai ujunauch Lázaro daagtinun ashí iyashinig kucha kuchapjú wajasun itawag, nunú wiyakcha jeen waitijin apukiajui, nui pujus segamtí tusa.
Nui pujus senchi yapajak yuwatatus wakegau wiyakuch yuwaku mesajinia akakeamun, nunittaman yawá aidau kuchapen dukatuinak waitkaidau.
Lázaro nuní pujau jakamtai, Apajuí aentsji nayaimpinmaya aidau jukiag iwakaju Abraham pujamunum. Nuniku ai wiyakchashkam jakamtai ukusajui.
“Dutikam wiyakchak jiinum pujus senchi waitiak pagkas niimkamá, wainkau Abragkan, Lazaronashkam Abragkai ayaumas ekeemtatman.
Nunik wainmawaik senchi jiiká untsuak: ‘¡Apawah Abragka, minash wait anenjugta!, nuniakum Lázaro awetugta ni tsajam uwejen yumin uchupig idaijun antinjuk machik bichatmitkajuati, jii imagniamunum pujusan senchi waitiag nuna’, tau.
Tama Abraham ayaak: ‘Uchijuh adeagta, ame nugká pujusam shiig aneasam waitkas pujubium nu. Nuniamin Lazarok senchi waitmayi, imanijakú asa yamaik nigka juwig ayamak shiig pujawai, nuniai ame waitiame.
Nuigtushkam juwiyati anuí minita takuish minimaitsui, wake ishamain asamtai. Anuiyatigmeshkam juwi minitasajum wakegakjumesh nagkaemamaitsugme.’
“Tama wiyakuch chichaak: ‘Untsu apawa Abragkah, wait aneasam Lázaro nugká awemata,
dutikam mina yatsug cinco batsaama nuna shiig Apajuí chichamen ujatjuktinme, dutikam ditak jujú imag waitta juwig minishtinme’, tau.
Tama Abraham ayaak: ‘Ditak Moisés agagbau, nuigtú Apajuí etsegtin aidau agagbauwa nuna aujus imatiksag umiinak waittanmag minimainchau ainawai’, tiu.
Tama wiyakuch ayaak: ‘Apawah Abragka, dekas aents jakau nantakí chicham ujaam antugkag tudau takatan idayinak Apajuin nemagmain ainawai’, tau.
Tutai Abraham chichajak: ‘Moisés chicham umiktinun, nuigtú Apajuí etsegtin aidau agajajua nuna betek uminatsu anidauk, jakau nantakí ujamash dekaskeap tawa tusag antugmainchau ainawai’,” tiuwai.
Nuna ashimak Jisus ni jintintaiji aidaun chichajak: “Aentsuk tudau takatnak kakajus uwemtumaitsui, tujash aents tikichin tudaun takamtikaina nuna wait anentajai.
Ju uchi piipichia jumamtin mina yamá nemagtuidaun makichik aentskesh pegkegchaun takamtikaidauk, dekas kaya muun dekeetai aina iman jukí kuntugnum jigká detuais, nayants ajugká ajapmain ainatai.
¡Kuitamamkatajum atumek! “Amina yatsum pegkegchaun takagtamkuish, ankaipa tusam senchi titá, tama tsagkugtugta takuig tsagkujata.
Tuja makichik tsawantinig sieteya imagnia pegkegchaun takagtamas, sieteya imania tsagkugtugta tusa segapakuish tsagkujata”, tiuwai.
Jisus tutai jintintaiji aidau: —Apujuh, Apajuiyai kajintsá anentaimta nu aan senchi sukagtusta, —tuidau.
Tiagtai Jisus ayaak: —Atum Apajuiyai kajintsá anentaimaujum mostaza jigkayiya nuninchikesh ajutjamainakuig, numi sicómoro waja jujú chichagkujum: ‘Teganim nayantsanum wajaata’, tamak nunisag uminmainai, —tiuwai.
“¿Atum aidautigmesh inakjum nugkan pukug tsayaak wekaetau, nuniachkush bakagmin kuitamak pujau wakitki jegá taamtaish, wayam: ‘Juwi tantá ekeemsam yujumak yuwata’, tumainkaitjum?
Duka tutsuk: ‘Agkú yujumak yuwatin inagtugkata, nunikam yapagmamam sujustá, wi shiig yuwan, umutnash uwajan uminkamtai, amesh duwi yuwata’, tumainaitjume.
Inakem ame tibaunak imatiksag umigtamkamtai yuwagmesh: See ame umikbaun yuwag duwi, tusagmesh ¿tukamujum? Dekas tajime: Duka tuke tuchau ainagme.
Numamtuk ainagme atumshakam, Apajuí takatan amasbauwa imá duke umikjum idaikugmek: ‘Jutii inak aidautik atsumchatai ainaji, imá ni tujabauk umiká idayidau asaja’, tumainaitjume.”
Jisus Jerusalén wegak, Samaria nugka, Galilea nugkajai tesagdayamunum jinta asamtai nagkaebau.
Nuna nagkagag jegawajui aents yaakta ukukiag batsatbaunum, nuniai diez aents lepra achikam waitú batsamin igkugtatus jiinag ikaag ijunas,
senchi untsumkag: —¡Jisusah jintinkagtinuh, jutiish wait anenkagtujia! —wajaidau.
Imatiagtai Jisuschakam: —Sacerdote pujamunum jegajum wantinkatajum, —tiu. Tima ditashkam jintá wesag, dita jaamujinak tsagagkaju.
Nunik dita aina nuwiya makichik ni tsagagbaujin wainmamak, senchi jiiká Apajuin eme emematak waketak,
Jisusan jegantun tikishmag pujujus, see tau ni tsagagbaunum, duka Samarianmaya aajakuí.
Nunitai Jisus chichajak: —¿Diez aidau tsagagchagmaka? ¿Nueveya dusha wajukawagmae?
¿Imá jukeuchikaih tikich nugkanmayayaitak wakitki Apajuí ememati duka? —tau.
Tusa Jisus: —Wajakim wetá, amek minai kajintsá anentaimam duwi tsagajume, —tiuwai.
Fariseo aidau Jisusan iniinak: —¿Wajupa asaya Apajuí jutiin inapamush atinaita? —tusag iniidau. Tama ni ayaak: —Apajuí inamjatna duka duwiyap atatua tusaish kakajus dekamaitsui.
Nuniau asamtai: ‘Apajuik juwi inamui, awi inamae’, tabauk achatnai. Apajuik yamaiya juwik atumnak inapajume, —tiuwai.
Tusa idayak ni jintintaiji aidaun pempeentuki chichajak: —Tsawan jegatnai, wi Apajuí Uchijiyaitkun Aentsmagan Akiinauwaitag nuna wakitkimtai, atum utusaik makichik tsawantaikish wainkag tusajum wakeyagtinaitjum nunú, tujash takugmeshkam minak waitkashtin ainagme.
Nunashkam tujabiagtinai: ‘Juwi pujawai, awi pujume’, tujamainakuish wegpajum.
Wi Apajuí Uchijiyaitkun Aentsmaga Akiinauwaitag nunak, peem pachiachmau peeti wamkes nayaimpin tsaaptin emak, tikich yantamnumash tsaapmitkama numamtuk wajaktinaitjai.
Nunú tsawan jegatsaig, dekatkauk senchi waittsattajai, aantsag aents aidaush dakitjiagtatui.
Wi Apajuí Uchijiyaitkun Aentsmagan Akiinauwaitag nuna minittakun wajataik, Noé pujai wajukejakú aina numamtuk wajagtinai.
Ditak yutain yuwinak, umutan umuinak, nuwentan nuween, aishintan aishin, nawanjin suju wajá batsatai tsawan jegamtai, Noé arcanum egkemá waitin epenmatai, nujag abauji ashí nugkan amuak, tikich aents aidaunak ashí tajak utsagkui.
Nunisag Lot pujusmataish, yutan yuwinak, umuinak, sumainak, sujuinak, ajakmainak, nuigtú jegá jegam wajainak batsamajakú aina numamtuk wajagtinai, wi juwi minittaku wajataish.
Lot yaakat Sodoma pujau jiinki wematai, nayaimpinmaya jii azufrejai pachimjamu, yumi yutak wajukeama imaanik iyaajui, nuniak aents aidaunak ashí apekag ijinawajui.
Numamtuk wajaktinai, Wi Apajuí Uchijiyaitkun Aentsmagan Akiinauwaitag nuna minakun wantinbaush.
“Nu tsawantin aents jega jegamká tuntupé paka inagnakbaunum waka pujaushkam, wajiiji jegá aunak akaikig jumaitsui. Nunisag ajajin takaak wekagushkam jeenig waketmaitsui.
Adeagtajum Lota nuwe wajukauwaita nunú.
Ashí aents ju nugka juwi pujutan wakegak, mina nemagtuk waittan dakitauk uwemtijashtin ainawai. Untsu dita pujutin uyumachuk uwemjatin ainawai.
“Junashkam tajime: Jimag aents kashi makichik pegaknumag tsanias tepaushkam, makichik juwaku, tikichik ukuam atinai.
Jimag nuwa shaa dekeenak pujuidaushkam makichik juwaku, tikichik ukuam atinai.
Jimag aents ajanum takaak wekagushkam, makichik juwaku, tikichik ukuam atinai.”
Juna Jisus tutai: —Apuh, ¿dusha tuwig dekaskesh nuniktinaita? —tusag iniidau. Tuinam Jisus: —Duka tuwí jakau tepettawa, nuanuí chuwagkak tuwakagtinai, —tiuwai.
Junashkam Jisus mijamtsuk Apajuinash ausatnume tusa jintinkagtak nagkama augmatu:
“Makichik yaaktanum pujujakuí apu chichaman epegkin, duka Apajuinash ishamsash anentaimtuchu, aents aidaunashkam ajantus diichu aajakuí.
Nunú yaaktanmag makichik nuwa wajeshkam pujau asa utugchat ajusam, apun jegajua: ‘Jujú epegtujuata’, tusa segau.
Tusa imatjú pujugmash yaitnak dakitú pujau asa nigki anentaimas: ‘Apajuinash ishamsanush anentaimtuchuitjai, aents aidaunashkam ajantusnush diichuitjai;
Jisus juna ti: “Apu chichama epegkin tikima pegkegchaukesh aatus tiuwa nunin aish,
Apajuish niina nemajin aidau utugchatnum pujusag kashi tsawaishkam untsuamash, ¿yaitsuk idaimainkaih? ¿Nuniachkush dukap asan yaigtajai tumainkaih?
Dekas tajime: Apajuik dukap atsuk waamak yaimpamainaitjume. Tujash wi Apajuí Uchijiyaitkun Aentsmagan Akiinauwaitag nuna ataktú nugká minaknuk, wajumchik Apajuí anentaimtuidauk batsatai taatnaitjai”, tiuwai.
Aents aidau dita imá pegkejan takauwa iman anenmamainak, tikich aidaunak dakituidau asagmatai, Jisus jujú augmatbaun pachis:
“Jimag aents Apajuin ausatatus jega Apajuí ememattainum wegajui, makichik fariseo, tikich apú kuichkiji atinun yajumnujai.
Nunik fariseo Apajuin aujak wajai wajas: ‘Apawah, see tajame, wika tikich aents aidau kasa, pegkegchau takau, tsanijimta wekaetin, jujú apú kuichkiji atinun yajumin puja juninkesh atsujai.
Wika aminak makichik tumigtinig jimag tsawantai yujumkan ijagmá pujusan segaugme, kuichkinash mina akijuinakuig diezmó wajaujai’, tau.
Tujash apú kuichkiji atinun yajumnuk nigka ukunum wajas, ni tudaujin anentaimtus wake besemag dekapeak, machikish nayaimpinak pagkaish diitsuk detsepen ijuak: ‘Apajuiyah, wika tudauwaitjai, minash wait anenjugta’,” tiuwai.
Jisus nuna ti: “Dekas tajime: Apú kuichkiji atinun yajumna duka tudauji tsagkujamu asa shiig aneas waketai, fariseok nunikchauwai. Ashí aents eme anenmamaidaunak Apajuik imanchauch diyawai; untsu imanchauch anenmamaidaun eme anentus diyawai”, tiuwai.
Nuna tusa ashimkamtai uchi aidaun Jisusan ikautuidau uchin antinjukti tusag. Imatikiagtai ni jintintaiji aidau wainkag uchigtin aidaun jiyaidau.
Tiagtatman Jisus antuk, uchin untsuká: —Tutsuk idaisatajum, ashí uchi aidauk minai kauntatnume, utugkajum awagkigpajum. Jujú uchi anentaimaina jumamtin aidaunum Apajuik inamjata tawai.
Dekas tajime: Aents aidau, uchi mina anentaimjutuina imanis anentaimjutuinachuk, Apajuí inamak amain ainatsui, —tiuwai.
Nuna Jisus timatai apu wiyakuch Jisusan iniak: —Jintinkagtin pegkejah, ¿wajina dutikmainaitja pujut tuke atina nuna jukitasanush? —tau.
Tama Jisus ayaak: —¿Wagka pegkejá tujutme? Makichkish pegkejak atsawai, imá Apajuiya duke pegkejak.
Amek dekame chicham umiktin agagbaunum: ‘Tsanijinawaipa, magkagtuawaipa, kasamkaipa, wainkamek tsanumkagtujaipa, amina apa dukujai eme anentsam diiyaakum yaigtá’, tawa nunú.
Tama ni chichaak: —Wika nunak datsauch asanuk ashí umikuitjai.
Nuna tutai Jisus antuk ayaak: —Nuigtú makichik umimain ajutjamui: Ashí amina ajutjamaina duka sujukam ujunauch aina nu susata. Nu dutikawamin nayaimpinum wajigmik ajutjamtinai. Nu dutika ukuakum mina nemagtukta, —tiuwai.
Nu tama antuk wake besekuí, shiig wiyakuch asa.
Nunik senchi wake besektatman Jisus wainak chichajak: —Wiyakuch aidauk kakajus Apajuí minash inatjati tusag idaimamainchau ainawai.
Camellok aujá jiinish waigká nagkaemamainai, tujash wiyakuch aidauk Apajuí minai inamjati tusag kakajus idaimamainchau ainawai, —tiuwai.
Jisus tabaun tikich aidaushkam antukag: —¿Yaki tujash uwemjaush amainaita? —tuidau.
Tiagtai Jisus ayaak: —Aents aidau dutikmainchauwa nunak Apajuí dutikmainai, —tiuwai.
Tutai Pedro ayaak: —Jutii aidautik iina ajutjamaidauk ukuinaku nemagkamiajime, —tau.
Tutai Jisus ayaak: —Ashí aents Apajuinun takainak yujainak jeen, nuwen, yachin, uchijin, apajin dukujijai ukukiag yujaidauk,
jujú nugka juwi pujusash, ni ukukbaujin nagkaesau jukiagtinai, nuigtushkam atak atina duwi pujut tuke atina nui pujusagtin ainawai.
Jisus ni jintintaiji doce aina nuna akanak juki: “Jerusalén jegattag duwi, Apajuí etsegtin aidau, Apajuí Uchijí Aentsmaga Akiinauk nuniktinai tusa agajajua duka uminkattawai.
Nuniau asamtai minak aents judiuchu aidaunum sujutkagtatui, dutijuawagmatai pegkegchau chichagtuinak, dushiktuinak usuktiagtatui;
asututnash asutu awa awajtuinakua mantuawagtatui; tujash dutijuawagmataish kampatum tsawanta juwi ataktú nantaktatjai”, tau.
Tujash ni jintintaiji aidauk shiig dekamainchau dekapedau, shiig antukchamnum tau asamtai.
Jisus yaakat Jericó jegattak wegai, aents wainmachu jintá yantamen ekeemas: “Kuichik sujustajum”, tusa sumá eketu.
Nuniau kuashat aents nagkaemainak pampainamun antuk iniimu: —Wagka imatainawa, —tusa.
Tutai: —Jisus Nazaretnumia wetai imatuinawai —tusag ujaidau.
Tiagtai senchi untsumak: —¡Jisusah, David wegantu uchijiyah, minash wait anenjugta! —wajau.
Imattai aents eemak ashinaidau itatkati tusag jiyaidau, tujash nigka nuní senchi untsumak: —¡David wegantu uchijiyah, minash wait anenjugta! —wajau.
Wainmachu imatbaun antuk Jisus wajantá: —Jukijum juwi itagtuatajum, —timatai jukí ejentuntam,
Jisus iniak: —¿Minash utugtukti tusamea wakegame? —tau. Tama ni ayaak: —Apuh, wika niimtijiti tusan wakegajai, —tau.
Tutai Jisus chichajak: —¡Wainmakta! Amek minai kajintsá anentaimam duwi tsagajume, —tiu.
Tusá tamawaik wainmakui. Nunik Apajuin emematkamaikia Jisusan nemagkauwai. Tuja ashí aents nuna wainkajushkam Apajuin emematuidau.
Nuna dutika ukuak Jisusak yaakat Jericó wayaa nagkaebau.
Nuniai Zaqueo apú kuichkiji atinun yajumin aidaun apuji shiig wiyakuch, nunú yaaktanmak pujau.
Nuniau asa, Jisusash wajukukita tusa wainkatatus wakegau, nuniayatak kuashat aents tuwagkagmatai wainmainchau dekapjau sutajuch asa.
Nuniak Jisus wetinmanini eemak tupikaki, numi sicómoro wajaunum waka ekeemsau, Jisus nagkaematai wainkatatus.
Nuniai Jisuschakam nui jegak pagkai diyak: —Zaqueoh, wamkesam akaikita, amina jeemin minajai, —tiu.
Tama Zaqueoshkam wamkes akaiki, shiig anentus Jisusan juki niina jeen emauwai.
Tujash Zaqueok niina jeen ejega wajakí, Jisusan: —Apuh, yamai nagkamsanuk aents ujunauch aina auna jimaituk wajiijun akantukan tinamtajai, dutikakun wi kasagkamug aidaunash ipaksumta imajin susatjai, —tau.
Tutai Jisus ayaak: —Yamaik ashí amina pataimijai uwemkaugme, Abraham dekaskeapi tiuwa nunisjumek dekaskeapi tujutium nuaduí, dekas Abraham wegantu wajasugme.
Wi Apajuí Uchijiyaitkun Aentsmaga Akiinauwaitag nunak, aents megkaejau aidaun egakan uwemtijatasan tauwaitjai, —tiuwai.
Jisus Jerusalén jegattak wegau asamtai, aents aidau ni chichaamu antugkaju asag, awi jegaa apu wajasá waamak inamjashtimpash tusag anentaimaidau asagmatai augmatbaun nagkabau.
Nuniak tau: “Makichik aents ashí aents aidau eme anentsá diitai aajakuí, nunú tikich nugkanum atushat weuwai, nuwi apu emam wakitki niina nugkeen taatatus.
Eke wetsuk niina inaken diez aina nuna untsuká ikaunmak, makí makichik aentsun, cien tsawantai takasá jumainun kuichkin tinamí chichajak: ‘Jujú kuichkia juwik wají sujakjum, kuichik aan kuashat ikaugkatajum, nuniagmin wisha taatjai’, tiuwai.
Nunikunak aents niina kajejuidau asag, dekas apun chichaman awetuinak: ‘Jutiik dakitaji aanú iina apuji atí tusaik’, tiajui.
“Tujash nigka apu adaikam wakitki niina nugkeen tauwai. Nunik niina inake kuichik tinamká ukukbauji aidaun untsukaju, maki makichik aentsush kuichkinash wajupak ikaugkaje tusa dekajuatatus.
Tiajam makichik niiyá eemak jegantá: ‘Apuh, ame kuichik sujusmayum nunak, aan nagkaemasan cien tsawantai takasá jumainun ikauntukjame’, tau.
Tama ni ayaak: ‘Ayú, amek inak pegkejaitme, machik susamuitkum kuashat ikaugkaume, duwi wishakam diez yaakat aina nuna apuji emattajame.’
Tusa inagnaig tikitchakam jegantun chichajak: ‘Apuh ame kuichik sujusmayum duka, nuigtú cincoa imajin kawegke.’
“Tuja tikitchakam tajuntun chichajak: ‘Apuh, juuwai kuichkigmek jukita, jaanchi shiig ijian kuitamkamun itajuagme,
wika amek senchi takamtikagtakum waitkagkagtinaitam nuna dekagjame, nuigtush ame susachu ayatkum atantin, aikasmek ame ajak ajakmachbau aig, juukam yajumin asamin, ishamakun kuichkigminak takamtiksachmajai’, tau.
Tama ni ayaak: ‘Amek inak pegkegchauwaitme, amina chichamjuminig bakumattame, wi senchi takamtikagtakun waitkagkagtin, susachu ayatkun tikichnash atantin, aikasnuk wi ajachbaugnak ju waitiatkumesh,
¿wagka kuichik kawegti tusa egketainum egkeam ukugtukchamiume? Dutikauwaitkuminig wi wakitki taakun kawegkun jumain awajkajai’, tau.
Tusa idayak tikich nui ijunun chichajak: ‘Aanú kuichkin takaka nu jujukjum, cien tsawantai takasá jumainun ikaugka nu susatajum.’
Tutai aents chichajuinak: ‘Apuh, niinuk cien tsawantai takasá jumain kuichik ikaugkamuji ajajama’, tuidau.
Tujash wi tajime: ‘Ni kuashat ajá duka nuní dukap uwaetuka suwam atinai; untsu piipich ajá duka, nu piipich ajamua duke atantam atinai’, tiu.
Nuna tusa idayak aents nui ijunun chichajak: ‘Mina, apu we tusa dakitjuju aina nunú juwi itanjum kajegtajum’,” tiuwai.
Juna tusa ashimak Jisus nagkaemaki Jerusalén weuwai.
Nunik yaakat Betfagé tutai Betaniajai olivosan mujajin tikiju abaunum jegantatak wegak, Jisus ni jintintaijin jimajan awemak:
—Wetajum au yaakat jegattak aents batsata awi, awi jegakmajum burro makichik aentskesh entsamchatai jigkaam wajau wainkattagme, nu atia jukim itagtuatajum.
Nu atiagmin makichik aentskesh: Wagka atiame tujamkujaish: Apu atsumau asamtai juwaji titajum, —tiu.
Tiajam Jisusa jintintaiji aidaushkam wegag, jegakmá ni tibaunak imatiksag betek wainkaju.
Tama dita aiinak: —Apu atsumau asamtai juwaji, —tiaju.
Dutika jukiag Jisusan itaantaju, dutikawag awantak nugkuagbaujin jukiag burro tuntupen aitkagmatai, Jisus ekeemiu.
Nunik Jisus wetai, aents aidauk dita awantak nugkuagbaujin jintanum ainag emaidau.
Nunikag olivosan mujají chapaibaunum jegantatak weenak, ashí Jisusa nemajin aidauk shiig dakujusag senchi jiikag Apajuin emematuidau, Jisus ashí pegkeg takaamun wainkaju asag, nuninak:
—¡Apajuí awemamu iina Apuji mina juuwai iina agkanmitkagmatna duka, nayaimpinum agkan batsata dushakam aantsag agkan batsamiagtatui! —wajaidau.
Imatiagtai wajumak fariseo nui pachitkau aidau: —Jintinkagtinuh, amina nemagtamin aidau imataina nu imattsuk itatjata tusa itatmitkajia, —tuidau.
Tama Jisus ayaak: —Dita itatiagtaik kaya aina ju pampaumain ainawai, —tiu.
Jisus Jerusalén tikiju wesa yaaktan wainak, aents nui batsamin aidaun anentaimtus buutu.
“Jerusalegnumia aidautijum, wi agkanmitkamainaitjim nunú yamaikish dekawagminig, Apajuik agkanmitkagmamainai. Tujash atumek Apajuí awemamuapita tujutchaujum nuaduí, Apajuishkam dekamainchau etamkaje.
Nunin asamtai atumnak tsawan tikima ishamain ajutjamtinaitjume, shiwajum kautjamkag yaaktagminak peegmak apagtamak, ashí yantamnum dakagmajag jetepakagtinai.
Dutijamainak atumnak ashí amupainak jeemnash ashí tsaikagtinai, imatikamu asa makichik kayakesh tikich kayanum patamiukesh juwakchatnai. Atumek Apajuí atumin tajutjabau aigkish: Iina uwemtijamjatasampap tae, tusagmek dekaachu asagmin.”
Nuna tusa idayak, Jisus wayau jega Apajuí emematku ijuntainum, nunik nui sujak batsamtatman jiijú.
Dutika chichajuinak: —Apajuí chichame agagbaunum: ‘Mina jegajuk Apajuí aujku ijuntaiyai’ tawa nuniaig, atum kasá aidau batsamtai awasaugme, —tiu.
Nunik Jisusak jega Apajuí ememattainum kashí kashinig jintinkagtau. Nunitai sacerdote apuji, chicham umiktinun jintinkagtin, nuigtú judío apuji aidaujai wajuk maawajik tusag chichaidau.
Tujash yupichu dutikmainchau dekapedau, kuashat aents aidaush ni chichagkagtamunak puyatjus antujuidau asagmatai.
Jisus jega Apajuí ememattainum wayaa, yamajam chichama nuna aents aidaun jintintak pujujai, sacerdote apuji aidau, chicham umiktinun jintinkagtin, tikich judío apuji aidaujai utsanawajui.
Nunikag Jisusan iniinak: —¿Aminash ya jintinkagtuata tusash awetamae? ¿Yana chichamenia jusha juniame? —tuidau.
Tama Jisus ayaak: —Wishakam iniastajime, aigkatajum:
¿Ya Juagnash yamijatjata tusash awemauwaita, Apajuik awemauwait, atsa aents aidauk awemauwait? —tau.
Tama utujimkag ditak pempeentunikiag chichainak: “Juagnak Apajuí awemauwai, tajinish, ‘¿Tujash wagka dekaskeapi tichau ainagme?’ tujamtata jama.
Tuja aents awemauwai tajinchakam, ashí ju aents aina juka: Juagkak Apajuí etsegtinai, tuidau asag kayai tukugmag mantamain ainawai”, tuidau.
Nunikag: “Dekatsji” timi tusag Jisusan jegaantag: —Dekatsji, yatsu Juagnash yamijatjata tusash awemauwait, —tuidau.
Tiagtai Jisus ayaak: —Ayú, wisha tichattajime yana chichamenia jutikaja nunak, —tiu.
Junashkam Jisus aents aidaun jintintak augmatbau nagkama tau: “Makichik aents ajajin uvan ajakmakui, dutika wajumak aentsun: ‘Atum ju takastajum, dutikakjum minash sujustajum’, tusa susa ukuak weuwai dukap asan taamig tusa.
Nunik uva juut jegamtai, makichik inaken awemauwai, aents ajanum takaina nui jegamtai, uva neje susam jukí itagtuati tusa, dutikam jegattaman achikag suwi suwimainakua sutsuk wainak awagkiajui.
Dutikawagmatai tikich inaken awemauwai, dutikam jegattaman, nunashkam suwimawag pegkegchau chicha chichajuinakua sutsuk wainak awagkiajui.
Nuna dutikawagmatai ataktushkam kampatuma juna tikich inaken awemauwai, dutikamtaishkam ajanum takaina nu senchi suwimá, upu upujú jiikí ajapawajui.
“Dutikawagmatai dekas ajagtina nunú chichaak: ‘¿Yamaish utugkatjaki? dekas mina uchig anetaijua juna awetitjai, dutika ai nuna wainkag ajantus diischajaintash’ tiuwai.
Tujash ajanum takainak batsata nu uchi minittaman wainkag: ‘Auwai ju aja juna jukitnuk, dekas maa ajapami, dutika juka iinu emami’, tuidau.
Tusag achiká jukiag ajá ukumtikiag maawajui. “¿Nunash ajagtina dusha itugmainaita?
Dekas ajagtina nu tajakug nunú ajanum takaina nunak kajeg utsaak, tikich aents aidaun susa idaimainai.” Nuna Jisus tutai antukag: —¡Duka tuke dutikamak achatnaitji! —tuidau.
Tiagtai Jisus ditan diyaak: —¿Tujash wajina pachisaya Apajuí chichame agagbauwa nuwish: ‘Aents jegá jegamin aidau kayá ajapawajua nunú, kaya dekas jegá ichichkatin apututia iman wajasé’, tawa nunash tawa?
Aents nu kaya nui iyauk tsainkatnai, tuja kaya aentsnum iyaakug aentsnak tuke yuku ematnai, —tau.
Nuna augmatus tutai antukag: “Jutiinak tujamak tawai”, tusag sacerdote apuji aidau, chicham umiktinun jintinkagtin aidaujai achikta tuidau. Nuninayatak aents aidaun ishamainak dutikainachu.
Nuninak aentsun awemajui, iish pegkeg aina duke takainaji tusajum yunumkajum, Jisus makichik iniibau iniastajum, wajintuk tujamit nunikmatai tsanumjuja achiká Romanmaya apunum sujukmi tusag.
Tiajam ditashkam Jisusan jegajiag: —Jintinkagtinuh, jutiik dekainaji amek dekas tutupit dekaskea duke jintinkagtame, aentsú imanjinkish etegkeatsme, Apajuí jinti dekaskea duke jintiame.
Nuniau asamin amina iniagme: ¿Roma apuji kuichkijish sumainkaih, atsa sumainchaukaih? —tuidau.
Tama Jisus dita anentaibaujin shiig dekaju asa: —¿Wagka minash tsanujatasagmesh wakejutagme?
Iwaintugkakjua makichik kuichik. ¿Yana niimé dakumkaya daajish agagbauwaita? Tama dita aiinak: —Anka Roma apuji dakumkamui tuidau.
Tiagtai Jisus ayaak: —Roma apujinua duka nigki susatajum, Apajuinua dushakam Apajuik susatajum, —tiu.
Nuna Jisus ashí aents antuinamunum timatai, tsanumjujag achikta tuinakush dutikmainchau diisaju, nuninak nu aaja aikam, ayatak puyatjukag diidau.
Juna tusa machik aig, wajumak saduceo aidau, jakauk nantagchagtin ainawai tinu asag, Jisusan iniinak:
—Jintinkagtinuh, Moisés papí agag ukugtamkiuwa nui: ‘Aents nuwan juki uchin akiitsuk jakamtaig, ni yachintin nuwan juki uchin akiimainai, dutika yachí uchijiya nunin emamainai’, tawai.
Tuja nuniamunum, siete yachigbau aajakajui, nuanuiya nagkamchak iwai nuwedauwai, tujash uchinak akiitsuk jakauwai.
Nunikmatai tikich yachi jukishkam, uchinak akiitsuk jakauwai.
Tuja kampatuma nu jukish, uchinak akiitsuk jakauwai, nuni nuninakua siete aajakajua duka, uchinak akiitsuk ashí jinawajui.
Nunikagmatai duwi pujus nuwashkam jakauwai.
Siete aajakajua duka ashí nunak nuwatjaju aina duwish ¿dekas yana nuweg atinaita atak nantainamunmash? —tuidau.
Tusa tiagtai Jisus ayaak: —Ju nugka juwig aishmag aidauk nuwenainawai, nuwa aidaushkam aishinainawai,
tujash uwemkaju aidau jakau nantajag, tuke pujustin aina nuwig makichkish nuwenbauk atsutnai,
jatanash jakachagtinai. Ditak Apajuí aentsji nayaimpinum batsata nuninuk agtinai, ditak jakauwaitak nantakiaju asag Apajuí uchijí agtinai.
Jakau aidau nantajagtinun pachis Moisés agajua nunú shiig dekamtijamui, Apajuí numi zarza tutai kegamunum chichaak: ‘Wika Abraham, Isaac, Jacob aina nuna Apajuijiyaitjai’, tiuwai.
Aatus timatai chicham umiktinun jintinkagtin aidau: —Jintinkagtinuh yajau tichaume, —tuidau.
Nuna timatai ataktuk iniaschajui.
Nuniagtai Jisus ditan iniinak: —¿Wajuk asamtaiya Kristuk David wegantui tuinawa?
Davidchakam aikasag Salmosnum agak: ‘Apu mina Apujun chichajak, ekeemsata mina untsujuí;
nunikamin wi amina shiwajum aidaunak, ame najamsa ekeemtaigmin ikaunmakmatai duwi ame diisminum’, tiuwai.
David Apug tujakua nuniaish ¿wajuk asaya David wegantush amainaita? —tau.
Ashí antú ijunainai niina jintintaiji aidaun chichajak:
“Atumek kuitamamkatajum, chicham umiktinun jintinkagtin aidau, nugkutai esagman nugkujag yujatan wakejin aina nunin aijum. Ditak aents kuashat ayamunum igkuntuinakush, eme anenjus kumpamjitnume tusa wakegainawai, nunisag jega ijuntainum utsanainakush, dekas apú ekeemtai shiig iwajamu aina imannum ekeemsatatus wakegainawai. Jistatin yuwamunmash, ekeemtai shiig iwajamunum ekeemsatatus wakegainawai.
Nuwa waje aidau jeenash atankiag, aents aidau pegkegnap takainawa tujuttinme tusag, Apajuin au aujuinakua ukú yujau aina nunin aigpajum. Nunú aidau imá senchi suwimkan jukiagtin ainawai.”
Jega Apajuí ememattainum wiyakuch aidau, Apajuinu atin kuichik egketainum anentag kuichik egkeamun Jisus wainkau.
Nuniai makichik nuwa waje shiig ujunauch jimag kuichik cobre najanamun egkettamanash wainkauwai.
Nunik: —Dekas tajime: Jujú nuwa waje shiig ujunauchitak tikich egkeawaja nuna nagkaesau kuichkin egkeae.
Tikich aidauk kuichik ampinun egkeenawai, tujash jujú nuwa waje ujunauchia juka ni sumasa yumainjinak ashí egkeae, —tiuwai.
Jisusak tusa chichá wajaig, wajumak aents aidau: Ju jega Apajuí ememattaya juka, kaya shiig pegkeg aidau ekenjá jegamkayap, Apajuinu atí tusag anentag ikaunmakbauwai imatika iwajamuita, tusag augmatuidau. Nuniagtai Jisus chichajak:
—Atum ju imatiksa iwaja jegamkamu wainjum juka, makichik kayakesh ekenjamu aina nuwiyag juwakchatnai, ashí tsaikbau atinai, —tiuwai.
Juna Jisus tutai iniinak: —Jintinkagtinuh, ¿nunash wajutik dutikawagtin ainawa? ¿Nunú aidau uminkatin tsawan jegattak wajataish, wají wantintinaita? nunú ujajatkata, —tuidau.
Tama ni ayaak: “Kuitamamkatin atajum tsanugmajainum, kuashat aents aidau mina daajun adaimasag: ‘Witjai Kristunuk, tsawantak jegawai’, wajagtinai, imatuinakuish dekaskeapi tusajum antugkaipajum.
Maaninawai tuinamu antitnaitjume, nuigtú maaniawagtatus pampandayamushkam, imaninakuish ishamkatin aigpajum, dekatkauk jujú aidauwá nagkaemagtinai, tujash nagkanmauk waamak achatnai.”
Tusa nuigtushkam: “Nugka yaignum batsamin aidau tikich nuninum batsatujai maaniagtinai, tuja nuninai nugka muunnum batsamin aidaushkam, mai imannumiajaig maaniagtinai.
Senchi ugbaush ashí nugkanum atinai, yapagtash tepeatnai, nuigtú jata aentsun nagkaematug ijinbaush atinai. Nayaimpinmayashkam shiig ishamain wantinjatnai.
“Tujash ju ashí wi tajim nu eke jegatsaig, atumnak achigmakag waitkagmasagtinai. Dutijamainak jega ijuntai aidaunum awaintamawag, nui jujamkiag aents achiká chimpitainum egkepawag, nui jujamkiag tikich apu aidaunum ejetamawag, nui inagkeapakiag apu dekas nugkanum inamin aidaunmash ejetamawagtinai, mina nemagtuidau asagmin, mina pachitus titinme tusag.
Tujash nuna dutijamainakuish, mina pachittsajum tikich ujamainuk yupichu ajutjamiagtinai.
Nuniakjumesh: ‘Wajintu chichaknuk ayamjumkatja’, tusagmek anentaimigpajum.
Wi atum chichaktinnak dekamtikatnaitjime, dutikamu asagmin atum chichataik, makichkish aigmamainchau dekapiagtinai.
Atum mina nemagtin aidautigminak ashí aents aidau kajegtabiagtinai.
Imatijamainakush minaig datumtamain ainatsui.
¡Wajiu wajastajum! Atum mina nemagtukbautak pujautigmek, pujut nagkanchau jukiagtin ainagme.
“Suntag aidau Jerusalegkan tentea au wainkugmek, yaaktanak wamkeap tsaikagtatua titin atajum.
Nuna nuninakuig, atum Judea batsatutigmek mujanum pisagtajum. Jerusalén batsatutigmesh yaaktak jiinjajum ukuktajum. Tuja aents ajajin takaak batsatushkam, Jerusalén wakitkig waimainchau ainawai.
Tujash nunú tsawantin nuwa ejamtin, nuigtú uchí amuntsuaku agtina nunak wait anentuinajai. Wagki Israel nugka juwig shiig senchi waitiamu atinai. Apajuí suwimkan suwau asamtai.
Maaniamunum maamush agtinai, dutikainak tikich aidaunak achijag, tikich nugkanum judiuchu aidau batsatbaunum kuashat yajuakagtinai. Dutikawag Jerusalén juwajunak, judiuchu aina nu inainak waitkagtin ainawai. Duti dutikainakua Apajuí tibauwa nu jegatai idaisagtinai.
“Nuniamunum etsa, nantu, yaya aidaushkam yaunchkesh nunishtaiji nuninamu wainnatnai. Ashí nugkanmaya aents aidauk senchi ishamiagtinai, nayants shiig senchi tsukatak uutbauji antuinak: Wajukawajik, wajagtinai.
Imatainak jaka iyauke agtinai, nugkanum nagkaemaktinun anentaimtusag ishamainak, nayaimpinmaya machikish umuchmainchau aidaushkam buchitaidau asagmatai.
Nunú imaniamunum wi Apajuí Uchijiyaitkun Aentsmagan Akiinauwaitag nuna, yujagminum pachitkau tsawan wajasan mina senchigjai minamun waitkagtinai.
Nunú nagkamna imaninakuig atumek shiig aneastajum: Waamkeap waitiag nuna Apajuí agkanmitkagmattaji, tusajum.”
Junashkam Jisus augmatak tau: “Diistajum numi higuera, nuniachkugmesh tikich numi esat dekatai aina dukesh.
Atumek nuna duke betenkainakuig: Waamkeap esat nagkamnattawa, tusajum dekau ainagme.
Nunisjumek atumshakam ashí wi taja nunú imanisag uminag wegau wainkugmek: Apajuí ju nugka juwi inamjatnuk namput wajatsuapi, titin atajum.
“Dekas tajime: Wi Jerusalegkan pachisan ashí tijim duka, yamai aents batsata jusha ashí jinuinatsaig uminkatnai.
“Shiig kuitamamkajum umintsajum dakamsatajum, Apajuiyai anentaimtan datumtamain, nampet, ju nugka juwiya imá senchi anentaimtut aina nu tupanjajum batsatkujum, wi pachiachmau minakui ishamjukaijum.
Ashí aents aidauk chinamunum kuntin dekeemama numamtuk wajakagtinai.
Atumek shiig umintsajum ashí tsawantai Apajuik aujú pujutajum, nunú ishamain nagkaemagtina nuanuish waitkats, wi Apajuí Uchijiyaitkun Aentsmagan Akiinauwaitag nuna aents aidaun suwimkan susatasan minakuish, ajankas igkunkamnujum.”
Jisusak tsawai jega Apajuí ememattainum jintinkagtua, kiitaik Olivosa mujajin weejakuí.
Nuniau asamtai kashikmasag jega Apajuí ememattainum aents aidauk kauntsagké aidau, jintinkagtamujin antukagtatus.
Jista pag levadurajai pachimtsuk inajua yutai Pascua tutai jegattak wajai,
sacerdote apuji aidau, chicham umiktinun jintinkagtin aidaujai, aentsun ishamaidau asag, Jisus wajuk maawajik tusag chichaidau.
Nuniamunum Jisusa jintintaiji doce aina nuwiya Judas, Iscariote tuuta awagmatia nuna iwanch egkemtuau,
dutikam sacerdote apuji aidaujai, nuigtú jega Apajuí ememattain kuitamin aidaujai: Wajuk Jisus achiká sujumainaita, nuna pachisag chichasaju.
Nuna chichas umikag shiig aneenak: Kuichik akikmí, tusag ame dutikata akiktajame, tiajui.
Tama Judaschakam ayú tusa wajuk Jisusan aents atsamunum sujukajak tusa egau.
Pascuatin, pag levaduragtuchu yuaku uwig aishmag tsakat maa yutai jegau asamtai;
Jisus, Pedron Juagjai awemak: —Wetajum, nunikjum Pascuatin yuwatin umiktajum, —tiuwai.
Tuinam dita aiinak: —¿Tuwí umiktí tusamea wakegame? —tuidau.
Tiagtai Jisus ayaak: —Yaakat wayamunum makichik aishmag yumí aimak waketu wainkattagme, nunú pataetuktajum,
nunikjum jeentin jeen wayaakui: ‘Jintinkagtin chichagtamak: Agkantash awash wi mina jintintaig aidaujai Pascuatin yumainush, tujamae’ titajum,
tajumin ni inaktugmastatui yakí tesamu muun shiig umikbaun, nuanuí umiktajum, —tiu.
Tusa tiajam wegag Jisus tibaunak imatiksag wainkaju. Nunikag nui Pascuatin yuwatnunak umikajui.
Yujumak yuta jegamtai, Jisus mina chichameg etsegtugkatajum tusa etejamu aina nujai mesanum jegantag pekaamsajui.
Nunik chichaak: —Senchi wakemajai, eke mantuinatsaig ju Pascuan atumjai ijunjan yuwatasan.
Dekas tajime: Atumjaig ataktuk jutikanuk Pascuanak yuwashtinaitjai; atak Apajuí inabauji jegatna duwi yuwatin asan, —tiuwai.
Nuna tusa idayak umutai copanum ekeemtatman juki, Apajuin see tusa jintintaijin suwak: —Ju copa juwiya ashí atum aidautijum uwagtajum,
dekas tajime: Ataktuk jutikanuk uva yumijinak uwagchatnaitjai, atak Apajuí inabauji jegatna duwi uwagtin asan, tiuwai.
Tusa idayak pagkan juki Apajuin see ti puuká, jintintaiji aidaun susa chichajak: —Jujú pagka juka mina iyashig atumní mantamnatta nuna iwainawai, juka tuke jutiksagmeké atin atajum mina anentaimjutkujum.
Tusa ashí yuwawagmatai umutai copanum ekeemtatman juki, nunashkam aikasag Apajin see ti: —Ju vino copanum awa juka, mina Apag yamagman mina numpajuí atum uwemkatnun anagtamawajua nunú uminkatnun iwainawai:
Mina sujutkatta duka ju mesa juwig wijai eketui.
Tuja wi Apajuí Uchijiyaitkun Aentsmaga Akiinauwaitag nuna, nuniktinai tusa agajajua nuna umiktasan wejajai, tujash ¡mina sujutkatta nuna imá senchi wait anentajai! —tau.
Jisus tutai ni jintintaiji aidau pempeentunikiag iniinidau, yaki dutikati tusag.
Nuna tusag idayinak: Jutii ainag juwiyash yaki atakesh imá wagakush atinaita, tusag ditak pempeentunikiag pampandayidau.
Tudayagtai Jisus chichajak: “Apu judiuchu aidauk aentsnak ditanua nunin emak inainawai, nuna dutikaidauk shiig takaawai tama au ainawai,
tujash atumek nuninuk amaitsugme. Atum ainajum anuiya eme anentai atag takug, uchi eme anentsá diishtaya nunin anenmamain ainawai. Inamna dushakam aantsag tikichin takagna nunin amainai.
¿Atumesh wajuk anentaimjume, mesanum eketa dukaih eme anentsá diitaish, atsa ajaama dukaih? Mesanum eketa nunuwai. Tujash wika yujumkan ajamauwa numamtin wajasan, wi atumin ajampeajime.
“Atumek wi shiig utugchatnum wekaekuish wijaig ijuntsajum yujasú asagmin,
wi atumnak apu emaktinaitjime, mina Apag mina apu etiuwa dutiksanuk,
dutikamu asajum wi inamtinaitag nuanuí atumesh mina mesajuí wijai yuwatnaitjume, nuniakjum Israelan uchijí doce aajakajua nuanuiya wegantu aidau inakjum, ekeemtai aidaunum ekeemsatnaitjume.”
Jisus junashkam Pedron tiuwai: —Simón, iwanch Apajuin segae, trigo pegatiama numamtuk atumin pegkegchaunum dekapjamsatatus;
tujash wishakam aminak segatmagme, minai kajintsá anentaibaujum mijakaim tusan, ame mina waintsamjai tujutmesh, ataktú minai anentaimjam tikich aidaush anentai ichichtugminum tau asan.
Tama ni ayaak: —Apuh, wika amina achigmakag egkepainakuish, nuniachkush mantamainakuish amijai jakatasan umintsan wekaejai, —tau.
Tutai Jisus ayaak: —Pedro, yamai kashia juwik atash eke shinatsaig, Jisusnak waintsamjai tusam kampatumá ugtuktatme, —tiu.
Tusa idayak: —Wi atumin chichagkagtuktajum tusan ishimkun, wají egkea jutaigmekesh, kuichik, sapat aidaukesh jukigpajum tusan ishiakuitjim duwish, ¿wají atsumjauwaitjume? Tama dita aiinak: —Apuh atsumjachamiaji, —tuidau.
Tiagtai Jisus ayaak: —Tujash yamaik wají egkea jutaigmeshkam jukitajum, espadajum atsugtamkuig, awantak pataká nugkutaijum sujakum makichik sumaktajum.
Yamaik, duwik Apajuin etsegtin aidau mina pachitus againak: ‘Aents pegkegchaujai betek maam atinai’, tibauwa nu minai uminkattawai, —tau.
Tutai dita aiinak: —Apuh, juwi jimag espada ajutjamui, —tiajui. Tiagtai Jisuschakam: —Maake idaisatajum, —tiuwai.
Tusa jinki weuwai Olivosan mujajin nui tuke weu asa, nunitai jintintaiji aidaushkam ashinkajui.
Nuanuí wakag ni jintintaiji aidaun chichajak: —Juwi pujusjum Apajuí aujú pujutajum, iwanch pegkegchau takastinme tusa dekapjamsainum.
Tusa ukuak nigka kanakí machik kuwaesag tikishmag pujus Apajuin aujak:
“Apawah, amesh wakegakmek wi waitmainaitag nu agkanmitkajuata; tujash wi wakegamuk achati, ame wakegamu atí”, tiuwai.
Tusa aujai Apajuí aentsji nayaimpinmaya wantintuku Jisusan anentain ichichtugtatus.
Jisus Apajuí augbaun inagnak jintintaiji batsakbaun jegantun diikmá, wake besemag dekapenak ane anentaimainakua kajig batsatun wainak:
—¿Wagka kajiish batsatjume? Nantakjum Apajuí ausatajum, iwanch pegkegchaun takastinme tusa dekapjamsainum, —tiuwai.
Tusa Jisus eke chichaak wajai, ni jintintaiji doce aina nuwiya Judas daagtin kuashat aentsun saasá ni emjuk tajuntau, Jisusan kugkuastatus.
Dutikam Jisus ayaak: —Judasah, Apajuin Uchijí Aentsmaga Akiinauk kugkuasmeap sujame, —tiuwai.
Jisusan achikagtatus nudiagtai, niina jintintaiji aidau: —¿Apuh, maaniattajik? —tuidau.
Tusa tuinai, tikich nui ijuna nuwiya espadajin ukuini juwakug, dekas sumo sacerdote apuji inaken kuwishí untsujinian asankau.
Dutiktai Jisus: —Maake, aikatsuk idaisatajum. Tusa kuwishí asankamun juki ataktú anujtuk pegkeg awajtusui.
Nuna dutika sacerdote apuji, jega Apajuí ememattain kuitamin aidaujai niina achiktatus kauntau aidaun chichajak: —¿Atumek kasa achiktasa utugmaina imatijuagmeap, espadak tinamdaekajum, numi aidauk takuinasuajum minitjuinagme?
Wi kashí kashinig jega Apajuí ememattainum atumjai ijunnuweg duwikish jutikagmek achigchau agmaugme. Tujash yamaik atum mina jutijuatnun iwanch atumin inapakui jutijagme, —tiuwai.
Tuja Pedroshkam ikaag pataetus wega wegakua sumo sacerdote jeen jegantú,
nunik jegaa jií ikapajag anamainak batsatbaunum, niishkam nui ditajai anamak ekeemsau.
Nunittaman makichik nuwa, apú inake tanta diikmá wainak dii wajatu, nunik: —Jushakam Jisusjai wekaemajama, —tau.
Tama Pedro chichaak: —Nuwah, wika wainchaujai aunak, —tau.
Nuna tusa machik eketaig, tikitchakam aikasag: —Amesh Jisusa jintintaijitamjama, —tau. Tama Pedro ayaak: —Atsa, wichauwaitjai, —tau.
Tutai idaisajam makichik hora tumain ekeemtatman tikitchakam aikasag: —Dekaskenum jushakam Jisusa jintintaiya jama, Galileanmaya asa, —tuidau.
Imatjuinam Pedroshkam: —Wika atum tajum nunak dekatsjai. Tusa chichaak wajai, atash shinukuí.
Nunitai Jisuschakam ayampá Pedron diisú, dutikam Pedroshkam Jisus chichajak: “Atash eke shinatsaig kampatumá ugtuktinaitme”, tibaun adeaju.
Nunik Pedro agaa jiinki senchi wake besemag dekapeg kajegmamak buutiuwai.
Jisus diyaku atajum tibau aidau dushikinak awatuidau.
Dutikainak jiin epetkag chichajuinak: —¿Dekakia ya awatamni? —tuidau.
Tusag kuashat pegkegchaun chichajuinak waitkaidau.
Imá imatikainakua tsawajag, judío apuji aidau, sacerdote apuji aidau, chicham umiktinun jintinkagtin aidaujai ijunjag Jisusan jukiag, chichaman inagnau batsatbaunum ejegawagmatai, iniinak:
—¿Ame dekas Kristukaitam? tukagtita, —tuidau. Tama Jisus ayaak: —Wi Kristuitjai takuish, dekaskeapi tujutchattagme,
wi atumin iniamash aigmaitsugme, nuigtush akupjumaitsugme.
Tujash yamaya juwi nagkamsanuk wi Apajuí Uchijiyaitkun Aentsmagan Akiinauwaitag nunak, Apajuí ashí senchigtina nuna untsujin ekeemsattajai, —tiuwai.
Tutai pampanjag iniinak: —¿Untsu amekaitam Apajuí Uchijim? Tuinam Jisus ayaak: —Dekaske atum tujutjum nuuwaitjai, —tiuwai.
Nuna timatai: —¿Nuigtush ya etsegtukti tusaya dakainaji? ii dekas ni chichaamu antugkagjama, —tuidau.
Chicham inagnatainum aents ijunag batsatuk ashí wajajag, Jisusan jukiag Romanmaya apu Pilato pujamunum ejegawaju.
Dutikawag Jisusa tsanumjuinak: —Jujú aents jutii nugken chichaman tsuwapak wekagas, witjai Kristunuk, Roma apujish kuichkik sumaitsui, tu wekagu asamtai juwi itaaji, —tuidau.
Tiagtai Pilato iniak: —¿Amekaitam judío aidau apujim? Tama Jisus ayaak: —Ame tujutam duka dekaske, —tau.
Timatai sacerdote apuji, nuigtú tikich aents tuwakú aina nuna Pilato chichajak: —Wika jujú aentsnak makichkish pegkegchau dutikamunum bakumamainnak dekagtsujai, —tau.
Tutai nuní nagkaemasag: —Tujash aanú aents aidaun jintintak dapamkagtú wekaenuwe. Nuniak Galilea nagkamas jintí jintinkagtakua juwish Judeanmash dutiksag dapamkagtú wekaewai, —awajuidau.
Jisus Galilea nagkama jintinkagtinuwe tabaun Pilato antuk: —¿Dekas jujú Galileanmayachukaih? —tusa iniimu.
Tutai: —Awiyayai, —tuidau, Apu Herodesa inamtaijinia asamtai. Nuna tiagtai dekaa, Pilato Jisusan Herodesai awemauwai, niishkam nu tsawantin Jerusalén taa pujau asamtai.
Dutika ejetim Herodes Jisusan wainak shiig aneasu, kuashat tsawantai: Itugsanuk wisha aents dutikmainchau ni iwainag takaamunash wainkag, tusa wakegá pujú asa,
kuashat iniasu tujash nigka aikchauwai.
Nunitai nui sacerdote apuji, chicham umiktinun jintinkagtin aidaujai ijunaidau, wainak senchi tsanumjuidau.
Imatiagtai Herodeschakam ni suntaji aidaujai, Jisusan aentschau chichajus dushikinak, jaanch pegkeg apu nugkutai aina ibaun anugkug, ataktú Pilato pujamunum awebau.
Nuna dutikainak Herodesak Pilatojaig kumpamdayawajui shiwag pujuwaitak.
Ataktú itawagmatai, Pilato sacerdote apuji aidaun, tikich apu aidaun, ashí aents aidaujai ijumjau.
Nunisag Herodeschakam dekajuachu asa awagkimtai juwi itawaje. Nuniau asamtai, wika ni mantamnati tusanuk tumaitsujai;
ayatak asutiatajum tusan akupkatjai, —tiu.
Nunak ashí mijantin jista Pascua inagkeamunum, aents achikam egketaina nuwiya makichik jiikí idaitai asamtai tiuwai.
Tutai aents nui tuwak ijunuk ashí pampanjag: —¡Waagkamek ancha akupkatame! ¡Dekas Barrabás akupkata! —awajuidau.
Duka Jerusalegnum Romanmaya apu dakituinaku pampandayamunum aentsú maú asamtai achikam egketu.
Tiagtaishkam Pilatok Jisusan akupkata tau asa, ataktú awentsag ditan chichajak: —Dekas Jisusan akupkatjai, —tau.
Pilato tutai nuní nagkaemasag senchi untsumkag: —¡Achigtá! ¡Achigtá! —awajuidau.
Imatjiagtai kampatuma juwishkam Pilato chichajak: —¿Tujash wají pegkegchauna takasé jusha? wika ni pegkegchau takasbaunum bakumaku mantamnamainjinak dekagchau asan, ayatak asutiawagmatai jiiktajai, —tau.
Tutaishkam nuní senchi untsumkag, achinjati wajainak Pilatunak wagagkiaju.
Imatiagtai Pilatushkam: —Dita tuina dutiksag uminkati, —tiuwai.
Dutikak Barrabás, Jerusalegnum Romanmaya apu dakituinaku pampandayamunum aentsú maú asamtai achikam egkemtatman, nunú jinkiti tuidau asagmatai nuna jiyaak, Jisusnak dita tuina dutiksag umiktinme tusa sujuk idaisauwai.
Tima Jisusan achigtatus juki emasag, yaakat Cirenenmaya Simón daagtin ajajinia minittaman, Jisus achigtin numi yapajia achiamun ayankaju. Dutikam Jisus eemak wetai, ukuunum yanas wegau.
Jisusan kuashat aents nemajus ashinainamunum, nuwa aidaushkam imanisag ukunum saegas, untsu untsumas buu buutuinakua ashinaidau.
Imatiagtai Jisus nuwa aidaun ayampatua: —Jerusalegnumia nuwa aidauh, minak eganjaigpajum, atumek egaamakjum uchijum anentaimtusjumesh buuttajum.
Tsawan jegagtamiagtinai, nunikmatai: ‘Uchigtin aidautigmek uchigtuchu wajasjum, tikich nuwa kaga uchigtuchu muntsujinash amuntsuachu aidauk, yajau aneas batsatainatsuapita’, wajatin ainagme.
Imanik senchi waituinak mujá pagkajiag: ‘¡Mujah, yumpunkum ijijatuakia!’ awajiagtinai.
Wi tudau takaschau aig, imatijuawag waitkajuinaish, ¿Apajuish wagkag tudau aidaunash waitkaschati? —tiuwai.
Jisusan jukiag, nuigtú jimag aents magkagtin aidaunashkam achijagtatus jukiag emaidau.
Dutikawag nain “buuk sakajua” nuninai tutainum ejegawag, Jisusan achijag, magkagtin aidaunashkam achijajui, dutikawag makichik untsugnumanini awajuinak tikichnak menajinini awajawajui.
Dutikam Jisus chichaak: “Apawah, tsagkujata dekainachu asag, minak jutijuinawai”, tau. Nuniai suntag aidauk, yana kayajig jinkit nunú Jisusa jaanchjinak jukiti tusag wasugkamaidau.
Nuniamunum aents aidauk Jisusan dii ijuntuinai, apu aidau dushikinak: —Tikichnak yajau uwemtikchauwe, yamai niishkam dekas Kristu, Apajuí etegjamuitkug nigki akaiki uwemjati, —tuidau.
Suntag aidaushkam dutiksag dushikinak vino chujuinun jukiag aagtatus jegantag,
chichajuinak: —Ame dekas judío apujiyaitkumek, akaikim uwemjakia, —awajuidau.
Tuja ni chaikenchakam griego, latín, hebreo chicham aidauwai: “Juuwai judío aidau apujig”, tusa agatug adujtukajui.
Jimag magkagtin achijam deta nuwiya makichik Jisusan pegkegchau chichajak: —Ame dekas Kristuitkumek, aaní nematsuk amea akaikim, jutiishkam uwemtikagtujia, —tau.
Tutai nui tikich detau kumpajin aiká: —¿Amek machikish Apajuik ishamatsmek, niijai betek achinjam nemasmesh?
Jutiik pegkegchau takasbaunum dekaskenum waitiaji; tujash juka pegkegchau takasbaujig shiig atsujui, —tau.
Tusa Jisusan ayampattsag: —Jisusah, minash ame apu wajasam inamjattam nuniakmesh kajimatjukipa, —tiuwai.
Tutai Jisus ayaak: —Dekas tajame, yamaya juwik amek wijai nayaimpinum pujuttame, —tiuwai.
Etsa tutupit wajasú ai nagkamas ashí nugkanum suwe wajas, etsa dukap tegau aishkam imanisag asauwai.
Nunik suwe wajas ai, jega Apajuí ememattainum jaanch ejaamu auk yakiin nagkamnas ichiinak jimaituk kanakuí.
Nuniai Jisus senchi untsumak chichaak: —Apawah, amina uwegmin mina wakanjunak idaijai, —tusa jakauwai.
Nunik jakamtai, nuigtú kuashat nagkaemajun capitán wainak, Apajuin emematak: —Dekas ju aentsua juka shiig pegkejai, —tau.
Aents nui ijunas dii ijuntuidaushkam Jisus nunik jakamtai wainkag, wake besemag dekapenak waketuinak, detsepenak awatkiag weedau.
Nuninai ashí Jisusa waintaiji aidauk, nuwa Galilea nagkamas, Jisusa saetusag yujajakú aidaushkam, ikaag ijunas Jisusan dii ijuntuidau.
Judeanum yaakat Arimatea tutai awa nuwiya José daagtin, niishkam apu chichaman inagdau aina nuwiya pegkeg aidaunak takaak pujau.
Nigka Apajuí minash inatjati tusa wakeyin asa, tikich aidau Jisusak mantamnati tiagtaish dakitjauwai.
Nuniku asa Pilatun jegají, Jisusa iyashin segauwai.
Dutika, numi yapajiamunum Jisus nemattaman akakí sábana pujuí pempeag, kaya waa muun tai umikbau, makichik aentskesh ukuschamunum egkeauwai.
Nuwa Galilea nagkamas Jisusa nemajus yujasaju aidaushkam, José wetai pataetukaju, nunik wainkaju Jisusan wajuk ukusaje nuna,
Tumig tsawagmatai shiig kashikmasag nuwa aidau kugkuin najanamujin jukiag, Jisus ukusbaunum wegaju.
Nunik jegakmag wainkaju kaya muuntai epenbauk ekemak atatman.
Dutika wainkag utuawaju, tujash Jisusa iyashinak wainkachajui.
Nunikag puyatkag ijunai, jimag aents winchamtinun nugkuaju ditai ayaumas wajaantaju.
Nuna wainkag senchi ishamainak, nugká tsuntsumawag ijuntsamtai chichajak: —¿Wagka iwaaku pujaush jakau ukutainmash egagme?
Juwig atsawai nigka nantakne. Adeagtajum ni Galilea pujus
chichaak: ‘Wi Apajuí Uchijiyaitkun Aentsmagan Akiinauwaitag junak, achijuk aents tudaugtin aidaunum sujutkagmatai mantuawagmataish, kampatumchik tsawantai nantaktinaitjai’, —tiuwa nunú.
Tama ditashkam yaunchuk, Jisus nuniktinaitjai tibauwa nuna adeajaju.
Nunik ukusmaunmaya waketug jegawag, ashí dita wainkamujinak Jisusa jintintaiji once juwakajua nuna ujakaju, aikasag ashí tikich aidaunashkam.
Duka ju aajakajui: María Magdalanmaya, Juana, tikich María Jacobo dukujiya nunú, nuigtú tikich nuwa aidaujai, Jisusa jintintaiji aidaunak ujakajui.
Nuwa tusa etsejiagtaish, wainak tu yujatsuash tusag, ditak dekaskeapi tichajui.
Nunú tsawantinig Jisusa jintintaiji jimag, yaakat yaijuch Emaús tutai, Jerusalén juwaki once kilómetro abaunum jegatatus wegaju.
Nunik weenak ashí Jisus dutikamun pachisag augmatuidau.
Nuna tuinak ditak tudayinai, Jisuschakam amainag ditajai ijunag ashinu.
Tujash ditak, Jisusapita tuinachu asag pachiakats ashinaidau.
Nuniagtai: —¿Jintá wesagmesh, wají augmatkugmea wake besemjash ashinjume? —tau.
Tutai Cleofas daagtin ayaak: —¿Amesh Jerusalegnumiayaitkumek, wají nagkaemaki dusha dekatsum? —tau.
Tama Jisus ayaak: —¿Wajuk awa? —tau. Tutai: —Jisus Nazaretnumia Apajuí etsegtin, chichamesh senchigtin, Apajuí senchijin wainchatai aidaunash iwainag, ashí aents aidaush wainainamunum takauwe, nuna
sacerdote apuji aidau, tikich judiuti apuji aidaujai mantamnati tusag, Romanmaya aidaunum sujua idaisagmae, dutikamtai numinum achijag maawagmae.
Tujash jutiik: Niimpap Apu wajas, Israel aents aidautinak ashí iina shiwaji aidaunmash agkanmitkagmattaji, tusa dakauji. Nuna dutikawaja duka kampatum tsawan nagkaemawai.
Nuniamunum nuwa jutiijai yujau aidau kashikmas Jisus ukusbaunum wegaju, anentai jegagmainchaun
Jisusa iyashin waitkachag, nayaimpinmaya aents wainka ajin: Jisusak iwaaku pujawai, tujamaji tusag wakitki kaunawag ujapakagmae.
Tiagtai jutiijai ijunag yujau aina nuwiya Jisus ukusbaunum wejiag, nuwa tiagbaunak dutiksag Jisusa iyashinak wainkachag waketug kaunkagmae, —tuidau.
Tiagtai Jisus ayaak: —¿Wagka shiig anentaimtugjum dekaskeapi tumainchaush dekapenagme, yaunchuk Apajuí etsegtin aidau ashí juniktinun pachis agajajua dusha?
¿Kristuk imatika waitkasa maam, ni inamtaijinig wayatnai tusa agagbauchukaih?
Tusa, Apajuí chichamen agagbauwa nuna, Moisés agagbauwa nui nagkamas, ashí Apajuí etsegtin aidau agajajua nuna ujakaju.
Nunik yaakat yaijuch Emaús jegamunum, Jisusak nagkaemaki wegau, nuní atushat wegau wajukmaina numamtuk.
Nunitai: —Dekas juwi jutiijai juwakta, kiyawai, —tuidau. Tima nui ditajai juwakui.
Nunik yujumkan yuwatatus mesanum jegantag pekaamsamunum, Jisus pagkan juki Apajuin see tusa puuká susaju.
Nunitai: Dekas Jisusapita tusag dekaawaju, nuninai ditajai eketu megkaekau.
Nunikmatai ditak pempeentunikiag: —¿Wagkaik jintá minis Apajuí chichameg nuní awai tusa ujapakui, shiig aneasua minimag duwish anentaimjaish diischamji? —tudayinau.
Tamawaik Jerusalén waketug, Jisus chicham etsegkata tusa ishiaktin once aina nu, nuigtú tikich aidaujai ijunag batsatbaunum jegawaju.
Nunik jegawagmatai: —Dekas Jisusak nantakne, nunik Simogkan wantintuke, —tusag ujaidau.
Tama ditashkam: —Iish jintá wesá Jisus wainkamji, nunika jegá jegaa ajin, pagkan puuk amasmatai, dekas Jisusapi tusa dekaamji, —tusag etsejuidau.
Nuna pachisag chichainak batsatai, Jisus ejapeen wajantá ditan kumpamak: —Apajuí atumnash shiig agkan anentaimsa pujutan amastinme, —tiuwai.
Tama ditak senchi ishamkaju, wakanchawashit tusag.
Imaniagtai Jisus chichajak: —¿Wagka minash wakanchawashit tusagmesh ishamjagme? ¿Wagka utujimsagmesh anentaimjutjume?
Tusa: —Wika Jisusaitjai, mina uweg dawegjai achikjum diigtustajum, wakanik nejesh ukunchish atsugnai.
Takug niina uwejen, dawenmashkam achiamu aajakua nuna ditan inaktusajui.
Dutikam shiig aneenayatak, dekaskeapi tumainchau dekapiagtai chichajak: —¿Yumainuk atsugtamainawak? —tau.
Tutai namak achijuamun puukag, dapá yumijijai susaju,
dutikam ditash wainainaig yuwauwai.
Nunik Jisus: —Juna pachisan atumjai pujusan, Moisés, Apajuí etsegtin aidau, Salmosnumash mina pachitus agajajua duka ashí uminkattawai tusan ujayajime, —tiuwai.
Nuna aatus taku Apajuí chichamen agagbauwa nuna shiig dekamtikawajui,
dutika nuigtushkam: —Apajuí chichame agagbauwa nuwig, Kristuk waitkasa maam atinai nunikash kampatum tsawanta juwi nantaktinai,
nunikmatai niina daajin pachis Jerusalén nagkamas, ashí nugkanmash etsejiagtinai, tudaujin idayinak tsagkugnagtinme tusag,
atum ainagme ju ashí wainkaujum nunú etsejatin aidautigmek.
Tujash yamaikik Jerusalegkak juwaktajum, nuniagmin wi mina Apag Wakaní Pegkejin anagkagtuamua nuna awetitjime, ni senchimtijamawagtatui, —tiuwai.
Juna ashí ujak ni jintintaiji aidaun yajuak, yaakat yaijuch Betanianmanini weuwai, nunik nui Jisus uwejen takuí: Apajuí yaimpaktinme, tiuwai.
Tusa akateamuik yakí takuniuwai. Nunik nayaimpinum wakitkimtai,
ememati ukuinak, shiig aneasag Jerusalén waketjajui.
Chicham dekaskea duka Kristui, nunú nugkash najannatsaig Apajuijai aajakuí, nunin asa niishkam Apajuike, nigki Apajuí wajukuita nunash shiig dekamtijamauwai.
Nagkamtinish nigka Apajuijaig tuke pujujakuí.
Apajuijai najankauwai ashí ii wainainag nunak, nunin asa ashí wají najankamu aina duka, makichkish shiig atsawai ditak najaneaku tumainuk.
Niinig pujutash aajakuí, nuniau asamtai, ni nunú pujutan aentsun inagkeatkiuwai, nunú tsaaptin nugká tauwa nu, ii dekachbaunash dekamtijamauwai.
Ashí suwe aidaunak Jisus tsaaptina nunú tsawan emauwai, imatikamu asa suwea dushakam tsaaptina nunak depetmainchau dekapjauwai.
Apajuí makichik aentsun Juan daagtinun awemauwai yamijatjatnun,
nunú Jisus tsaaptina nuna pachis etsegtai, ashí aents aidaush dekaskeapi titinme tusa.
Juagkak Kristu tsaaptina nu ajakchauwai; niinak Kristu tsaaptina nuna pachis, aents aidaun ujaktí tusa Apajuí awemauwai,
nu ashí aents aidaun tsaapmitkatnuk waamak taatin asamtai.
Chicham dekaskea duka Kristui, nunú nugkanum akiinauwai. Nuigtushkam Kristuk najankauwai ashí najankamu nugkanmaya ii wainainag junak. Iman juwi taamtaishkam, juwapita Apajuí awemamuk tusajag dekaachaju ainawai.
Dekas nugkanum niinbau aidau batsatbaunum tauwai, nunikmataishkam ditak pachikchajui.
Ditanbauk dutikawagmatai, tikich aidau dita jukiag, niina chichamen etsegtai dekaskeapi tuinak, shiig wakejus antugkajui. Nu aents nunikaju aidaunak Apajuí uchijí emakui.
Ditak Apajuí uchijí wajasajua nunak, Apajuiya nu niina uchijí emakbau asag, ashí akiinaidautik, aentstí wakegamunum akiinainag nunin ainatsui.
Chicham dekaskea duka Kristui, nunú Aentsmaga Akiina jutiijai wajumchik mijan pujusuí. Jutii dekas Apajuí Uchijí tikima makichkiuchia nuna senchijig, ni dekas chichaamu, wait anenkagtamujiya nujai waitkabiaji.
Juan Jisusan pachis chichaak: “Wi atumin ujaakun mina ukujui minitta nunú, dekas mina nagkaetasuk atatui, nigka nagkamtinish tuke pujujakú asa, timayag duka juuwai”, tiuwai.
Ashí niina imanjiya nuwiyag pegkeg pujutak jukiuwaitji, nunika ajin tuke kashí kashinig yaimpakui.
Apajuik duwik chicham umiktinnak Moisesan susauwai, dutikam ni aents aidaun ujakuí, untsu yamaik anejatta duka chicham dekas chichata nujai, Jisukristuiya juwaji.
Apajuinak makichik aentskesh tuke wainchau ainawai, tujash niina Uchijí, ni aneetaijiya nunú, Apajuí nuninai tusag shiig ujapakagji.
Jerusalegnumia apu aidau, sacerdote, levita aidaujai Juagkan aentsun ishitkauwai: Dekas Kristukaitam, tusajum shiig dekajuatajum tusa.
Nu tusá ishiakbau aidau jegají iniam, Juan shiig imagnis chichaak: —Wika Kristuchuitjai, —tiuwai.
Tusa timatai awentsag iniinak: —¿Dekas tujash yaitpa? ¿Apajuí etsegtin Elías aajakua dukaitam? —tuidau. Tama Juan chichaak: —Wika Eliaschauwaitjai, —tau. Timataishkam awentsag iniinak: —¿Apajuí etsegtin taatna dukaitam? Nu tamashkam: —Atsa, duchauwaitjai, —tau.
Tutai ashí tujinkag: —Wait aneasam amesh yaitpa dekaskesh nunú shiig ujajatkata, shiig dekaa jutii awetabiagma nu ujaktasa taji, dita amina dekagtamatatus wakejutpaidau asagmatai, —tuidau.
Tama Juan ayaak: —Wika makichik aents eemak taa, uwegshunum wekagas senchi jiiká chichagkagtak: ‘Apu wekaesatnun jintan shiig iwajug esegak tutupit dakuegajama’ numamtuk, atumí anentaimish shiig iwajajum umiktajum ‘Apu minitin asamtai’, titinai tusa Apajuí etsegtin Isaías tiuwa nuuwaitjai, —tiuwai.
Fariseo aidau aents ishiakbau Juagkan ausatatus jegajiag batsamtuidau nuna timatai:
—Tujash ame Kristuchu, Eliaskeshkam Eliaschau, Apajuí etsegtin taatnai timawa dukesh achayatkumesh ¿wagka aentsush yamiame? —tuidau.
Tusa tama, Juan aiimak: —Wika yumí yamijatjai, tujash tikich atum ainajum anuí makichik pujawai, yamaikik duka Apajuí awemamuapita tusagmek dekatsjume.
Nigka duwik nagkamas tuke pujuwaitak mina ukujui patatkawai. Wika niiya ibauchu asan, ni sapatji jigkamunakesh atitmaitsujai, —tiuwai.
Nunak nugka Betábara tutai Jordán amain Juan yamijatak pujamunum tiajui.
Kashinia duwi Jisus minittaman Juan Yamijatna nu wainak: “Juuwai dekas Apajuí Uwigji, ashí aents aidau tudaujin akikmak mantamnatta nunú.
Juuwai atumin chichagkun: ‘Mina ukujui, tikich minitta nunuwai dekas mina nagkaetasuk, nigka duwikish tuke pujujakú asa’, timag duka.
Wikishkam niinak wainchauwaitkun yumí yamijatmajai, Israel aents aidauk ni wantintai, shiig dekaatnume tau asan, tiuwai.”
Nuna ti junashkam: “Wakaní Pegkeji pauma nunin wajas Jisusai ekeemtatman wainkabiajai.
Nuniakuish wika niinak eke dekachbaijai yaita nunak, nuniai Apajuí yamijatjata tusa awetiuwa nu chichagtak: ‘Wakaní Pegkeji akaiki yaayai ekeemu wainkattame, nunú atatui Wakaní Pegkejijai yamijatjatnuk’, tujutmayi.
Wika nuna wainkau asan, dekas nigka Apajuí uchijiyai tajai”, tiuwai.
Kashinia duwi Juan Yamijatin ataktú jimag jintintaijijai wajai,
Jisus nagkaemattaman wainak: —Diistajum, auwai dekas Apajuí Uwigjig, —tiuwai.
Nuna Juan tutai Jisusan nemajuinak, Juagnak ukukiajui.
Nunik miniagtatman Jisus ukujin ayampá diikmá wainak: —¿Atumesh wají egagme? —tiu. Tutai dita aiinak: —Jintinkagtinuh, ¿dekas amesh tuwí pujame? —tuidau.
Tiagtai Jisus ayaak: —Wegajai, awi wainkatajum, —tau. Tima niijai ijunag Jisus pujamunum, etsa ashí akagu asamtai, nuwig kajigkaju.
Nuna Juan Yamijatin takui antuka jimagti Jisus nemagkajuitag nuwiyag Andrés aajakuí, Simón Pedro tutaya nuna yachi.
Andrés Jisusan wainak, tikichnak tutsuk dekatkauk niina yachi Simogná weji: —Yamaik Mesías wainkaji, —tusa ujakuí. (“Mesías” tawa nunak “Kristu” taku tawai.)
Nuna tusa Andresak Simogkan juki Jisus pujamunum ejegamtai, Jisus wainak chichajak: —Amek Simón Jonasa uchijiyaitme, tujash yamaik amina daagmik Cefas atatui, —tiuwai, (nunak ‘Pedro’ taku tawai.)
Kashinia duwi Jisus Galilea wekamá Felipen wainkauwai, dutika: —Wegajai, mina jintintaig aminum, —tiuwai.
Duka Felipek yaakat Betsaidanum Andrés Pedrojai pujujakua nuwiyag niishkam aajakuí.
Dutikam Felipeshkam weuwai Natanaelan ujaktatus, nunik jegají ujaak: —Duwik Moisés chicham umiktin aidaun agak, ‘Makichik aents Apajuí etegkamu nugkanum taatnun’ pachis agajua nunú dekas wainkamji, tikich Apajuí etsegtin aidaushkam dutiksag agakajui. Nunú aentsuk Jisusai, José Nazaretnumiaya nuna uchijí.
Nunú tusa ujaam Natanael chichaak: —¿Nazaretnumiash makichik pegkejash jiinmainkaih? —tiuwai. Tusa tama Felipe chichaak: —Dekas wemí amesh wainkamnum, —tiuwai.
Tima Felipejai juwakiag Jisus pujamunum jegantagtatus wetatman, Jisus wainak: —Juuwai dekas Israel aents tsanumtanash tsanumainchauwa duka, —tau.
Tama Natanael antugmamak: —¿Minash tuwí waitkamume? Tama Jisus ayaak: —Wika aminak Felipesh tajutjama ujapatsaig, numi higuera wakentin pujamin wainkamjame, —tau.
Tusá tama Natanael chichaak: —Jintinkagtinuh, amek dekas Apajuí Uchijiyaitme, ametme Israelan Apujimek, —tau.
Tama Jisus ayaak: —Higuera wakentin pujamin wainkamjame taja duwikik, ¿Dekas Apajuí Uchijimpapita tujutam? Tujash dekas juní nagkaemas iwainamu wainkattame.
Nuna ti nuigtú chichaak: —Dekas tajime: Atumek nayaim ujanmatai Apajuí aentsji nayaimpinmaya aidau, wi Apajuí Uchijiyaitkun Aentsmaga Akiinauwaitag nuna, minai taawag waketuidau wainkagtin ainagme, —tiuwai.
Kampatuma nu tsawamunum nuwenbau Galilea nugkanum yaakat Caná tutainum au asamtai, María Jisusa dukujiya duka nui pujau.
Jisuschakam jintintaiji aidaujai ipaamu asa, ditashkam wegajui.
Nuwenbau nagkamnamtai umuinamunum, vino abuekauwai. Nunikmatai María Jisusan chichajak: —Vinunak amukaje, —tiuwai.
Tama Jisus ayaak: —Dukuwah, ¿wagka minash dusha tujutme? Wi iwainmamkun shiig dekajuatnume tusan takamainuk eke tsawantak umintsui.
Tutai ajaamak yujaun María chichajak: —Ni tujamtata duka imatiksagmek umigkatajum, —tiuwai.
Timatai nui seis buits kaya najankamunum, judío aidau yumin aimag, tuke dutiktai atí tibau asamtai, nijamajakú aina nu batsatu, nu buitsnumag cincuenta, setenta litros tumain pimuidau.
Jisus ajaamak yujaun chichajak: —Yumi shikigjum aanú buitsnum aimjatajum, —tiu. Timatai ajamau aidaushkam yumin shikikag buitsnum aimjaju.
Imatika aimjagmatai: —Yamai shikikjum dekatkauk jista chichamja auwá susatajum, —tau. Tusa tima nunaa shikik susauwai.
—Tikich nuwenaidauk yama nagkamchak pegkejan ajaamasag, aents senchi uwajagmatai, duwi vino imanchau ajamau agmae. Tujash amek nagkamchakum pegkeg ajamasmesh yamaish imanuk ajamame, —tiu.
Juna jutikauwa nunak Galilea nugkanum yaakat Caná tutai awa nui, aents dutikmainchaun Jisus nagkamchak yumin vino emauwai, niina imanjin iwainmamkatatus. Nuna dutikamtai niina jintintaiji aidauk: Dekas Apajuí Uchijimpapita, tusa shiig dekaawajui.
Nuna Jisus dutikamtai, ni dukují, niina yachi, ashí jintintaiji aidaujai ijunjag Capernaum jegawajui, nunik nui wajumak tsawantai batsamsajui.
Judío aidau jistamtaiji, Pascua jegattak wajasmatai, Jisusak Jerusalén weuwai.
Nunik jega Apajuí ememattainum waikmá, baka aidaun, uwig aidaun, paum aidaun sujuinak utsanawag, kuichkin yapajiin aidaushkam pekajaidaun wainkauwai.
Nunik nuwi duwap etsentsjamu atatman juki chapikmag, jiyaká iwiyag, jega Apajuí ememattainum batsatunak uwig aidaun, baka aidaujaí ashí jiig ishimak, kuichkin yapajidaunashkam nagkimjuk nugká akaketuk, mesajinashkam shitaki ajuntug idayak,
paumá sujin aidaun: —Ju aina juka ashí agaa jiigtajum. Atumek, mina Apajun jeega juka wají sujutaig emaigpajum, —tiuwai.
Nuna tutai jintintaiji aidau Apajuí chichame agagbaunum: “Amina jeemnak senchi akasmatjai”, tusá agagbauwa nuna adeajajui.
Dutiktai apu aidau: —¿Wají iwainakmea aents dekas chicham antugtai wajukea nunikmesh, aentsush aikamesh jiigmesh ishime? —tusa imatjuidau.
Tusá tama Jisus ditan chichajak: —Ju jega Apajuí ememattaiya jujú tegaktatjume, dutikawagmin wi kampatumchik tsawantaik ataktú jegamkattajai, —tiuwai.
Tutai apu aidau: —Ju jega Apajuí ememattaiya ju cuarenta y seis mijadai jegamkamua duká, ¿ame kampatumchik tsawantaik jegamkattam? —tuidau.
Nunak Jisusak dekas jegan taku tichauwai; niina iyashin pachis taku tiuwai, maam kampatumchik tsawantai nantaktin asa.
Jisus juna tiuwa nunak, niina jintintaiji aidaushkam ni mantamna nantakmatai, dekas niina iyashin takumpap tiuwaita tusag adeajajui. Nuninak Apajuí chichamen agagbauwa nuna, tuja Jisus tibauwa nunashkam dekaskeapi tiajui.
Jisus jista Pascua tutain inagkeaktatus Jerusalén jegaa pujus, makichik aentsush dutikmainchaun iwainag takatai, kuashat aents aidau, dekas Apajuí Uchijimpapita, tiajui.
Nuniagtaishkam Jisusak: Dekaskeap imagnis anentaimjutuinawa tichauwai, nigka shiig dita anentaibaujinak waituidau asa.
Nigka, tikich aents aidau, juka aentsuk nuní anentaimainawai tusa ujatkati tichauwai, ni aentsun anentaimtajinak shiig dekaju asa.
Makichik aents Nicodemo daagtin fariseo aajakuí, ashí judío aina nui eme anentsá diitai.
Nunú Nicodemo Apajuin pachis ausatatus kashi Jisusan jegajiuwai. Dutika aujak: —Jintinkagtinuh, jutiik dekainaji dekas aminak Apajuí awetabiuwai, jutii aidautin jintintuati tusa. Apajuijai pujachuk aents dutikmainchau aidau, ame kuashat iwainajam takaam imatikag takamainchau ainawai.
Tusá tama Jisus ayaak: —Dekas tajame: Aents wakanin akiinachuk Apajuí inamak amaitsui, —tau.
Jisus tutai Nicodemo iniak: —¿Wajukaya aents muuntash ataktú wakitkish akiinmainaita? ¿Ataktú dukujin egkemkag nuaduí akiinmainait?
Tutai Jisus ayaak: —Dekas tajame: Wakaní Pegkejiya nu egkemtuja pujutí yapagtuachbauk, Apajuí inamtaijinig wayashtinai.
Aents akiiamuk aentsun uchijigke, untsu Wakaní Pegkejin akiinuk Apajuí uchijiyai, nunú Wakan egkemtugbau asa.
‘Juna ataktú akiinmainai’, takui wajukaik nunikaishni tusamek utujimsam anentaimipa, ashí betek ataktú akiinmainai.
Daseg ni wakegamunum umpuawai, dutikak numi ishinbau antayatkuish, tuwiya minawa, tuja tuwí nagkaemakish wegawa duka dekashtayame. Ju shiig dekatsug juninke aents Wakaní Pegkejin akiinaushkam, —tiuwai.
Tama Nicodemo awentsag: —¿Nunash wajukag nunikainta? —tusa iniau.
Tutai Jisus ayaak: —¿Ame Israel aidau jintinnaitam ibauwaitkumek dusha dekatsum?
Dekas tajame: Iik dekamu chichaaji, tuja wainkamu etsegji. Tujash atumek dekaskeapi tatsugme.
Atum wi ju nugka juwiya pachisan tamash dekaskeapi tachautigmesh, ¿Itusagmek dekaskeapi titagme nayaimpinmaya pachisa chichaakuish?
“Makichkish nayaimpinmag wachau ainawai. Tujash Witjai nayaimpinmayan, Apajuí Uchijiyaitkun Aentsmagan juwi Akiinaunuk.
Moisés dapi dakumká najanamun uwegshunum yakí jiikua numamtuk, minashkam yakí jiigkagtin ainawai, wi Apajuí Uchijiyaitkun Aentsmagan Akiinauwaitag nunak,
dutijuawagmatai, ashí aents mina dekaskeapi tujutuidauk pujut nagkanchauwa nuna jukiagtin ainawai.
“Apajuik ashí aentstin senchi anejatu asa, ni Uchijí makichkiuchia nunak awetugmauwai, ashí niina dekas Apajuí Uchijimpapita tusa niinig kajinas anentaimaidauk, waitut nagkanchaunmag wechatnume, ayatak pujut nagkanchaunum Apajuijai tuke pujustin atinme, tusa.
Apajuik Uchijinak ju nugka juwig aentsun suwimkan susati tusag awetugmachui, ayatak aents aidaun ayamjuk uwemtikati tusa awetugmauwai.
“Apajuí Uchijiya nuna dekaskeapi tuinak, niinak umijuidauk waittanmag wechagtin ainawai, untsu niina dekaskeapi tuinachu, chichamenash umijuinatsu nunú waittanmag wegagtin ainawai.
Apajuí Uchijí ju nugka juwi taa, ditá tudauji aidaunak paan iwaintukajui, suwenum batsamaina numamtuk wajainamun. Dutikamaitak aents aidauk, tudau takatan imá senchi wakegaidau asag, Apajuí wakegamujiya nuna takainak tsaaptinnum pujumaina numamtuk wajamaina nuna dakitjaju asag, Apajuijaig tuke kanaak kanakagtin ainawai.
Tujash dekaskenum pegkeja nuna takaidauk, ditá takatjin paan iwainaktasag Jisusai mininawai, Apajuí wakegamun takasú asag.”
Jisus juna tusa ukuak, ashí niina jintintaiji aidaujai Judea nugkanum wegajui, nui yamijatiagtai dukap tsawan pujusuí.
Nuniai Juagshakam Enón Salimnum jegaattak awa nui pujus yamijatu, nui yumi au asamtai, ashí aents niiní jegauk betek yamimakaju ainawai.
Nunak Herodes Juagkan eke achiatsaig nunikajui.
Nuanuí Juagká jintintaiji aidau, judío apuji aidaujai, aentsush wajuk tudaujinash pegkemainaita tusag tudayinau,
nunikag Juagkan jegaantag: —Jintinkagtinuh, amijai Jordagkan amain pujubium nunú, ame mina ukujui minittawai tusam etsegmayum nu yamai yamijattai, kuashat aents aidau nemajuinawai, —tuidau.
Tama Juan chichaak: —Apajuí dutikata tichamuk aunak aikmaitsui.
Atumek shiig dekagtagme, wi atumesh ashí antuinagmin paan iwainakan, wika Kristuchuitjai, wika niina pachis etsegtukti tusa emtika awemamuitjai, tusan timayag duka.
Makichik aents niina nuwe atinjijai wajas chichaagtai, niina kumpají antujak shiig aneas wajama nunisnuk, wishakam shiig senchi shiig aneajai, nuna pachisag chichainamun antaknuk, aents aidau shiig antujuinak niinak nemajuidau asagmatai.
Niinak kashí kashinig aents tuwajuinak eme anentiagtatui, dutikainak minak junik diijiagtatui.
“Yakiya tau asa nigka ashí nagkaekagtasui. Untsu wi nugkaya asan, chichaaknush nugkaya aidaunak pachisan chichaajai.
Nayaimpinmaya tauwa nu ashí ni wainkamujin dekas antukbaujijai pachis etsejui, nunitaish aents aidauk dekaskeapi tuinatsui.
Untsu ni etsegbaun aents antujuk dekaskeapita tuidauk, Apajuinu dekaskea nunaap tawa tusag shiig antujuinawai.
Apajuí awemamua duka Apajuinak pachis chichaawai, chichamenash shiig etsegtawai, Wakaní Pegkeji ashí susamu asa.
Apajuik niina Uchijin aneau asa, ni senchijinak susauwai ashí tikich aidaunash nigki diistí tusa.
Apajuí Uchijiin dekaskeapi tuidauk, pujut nagkanchaunum tuke pujusagtinai; untsu Apajuí Uchijin dekaskeapi tuinachuk, Apajuí suwimke shiig ishamain atina nui pujus waittsagtinai”, tiuwai.
Fariseo aidau: Jisus aents aidau jintinbau, nuigtú yamiamu aidau imá kawemai Juagdaun nagkaesau, tuinamun antukajui.
(Jisusak yamijatjachui niina jintintaiji aidau yamijatjaju ainawai.)
Nuniau asamtai fariseo aidau nuna dekaje tabaun antugmamak, Jisusak Judeanak ukuak ataktú wakitki Galileanum weuwai.
Nunik Samaria nugkanum nagkaemak,
yaakat Sicar tutainum jegawajui, yaunchuk Jacob ni uchijin Josen nugkan susauwa nui.
Nunik Jisus miná minakua senchi pimpikiu asa, Jacopan yumigmatji aajakua nui, etsa tajiastatak wegai, nu yumigmatnum ayaumas ekeemsauwai.
Nuniai Samarianmaya nuwa yumin shikiak tantamtai: —Minash yumi ajamjusta uwagtajai, —tusa Jisus segauwai,
jintintaiji aidauk yaakat yutain sumaktasag wegaju ai.
Nu tusá segam nuwa Jisusan ayaak: —¿Wagka minash ame judiuwaitkumesh, yumi ajamjusta tusamesh segatme, wi Samarianmaya aish? Judío aidauk Samarianmaya aidaujaig makichkish augdaichau ainawai, —tau.
Tama Jisus ayaak: —Ame dekas wi Apajuí anentag awemamun, amina yumin segajam nunú dekajuamek, dekas tajame minashkam segatmainaitme, tujutkuminig wi dekas yumi pujut tuke atinun sukagtina nuna amamainaitjai, —tiu.
Tutai nuwa chichaak: —Apuh, ame yumi shikitai takaktsum aniaumesh, yumishkam initak awa aniaish, ¿wajiyai shikikam sujustasamea tame?
¿Ame ii muunji Jacob aajakua nunú nagkaesaukaitam? Ii muunji Jacob aajakua nu juna yumigmatnak ukugtamkiuwai. Niishkam ju yumigmata junak ashí ni uchijijai umujakuí, tagkujinashkam junak suujakuí, —tau.
Tusá tama Jisus chichaak: —Ju yumia juna umauk, ataktushkam tuke kitajagtinai,
untsu wi yumi midauwa nu susam uwaju aidauk atakea duwish kitaagchatin ainawai, ayatak ni anentain tuke yumi pukuni jiinama imaní ajamu asa. Nu aentsnumag yumi pujutan sukagtina duka tuke atinai, —tiuwai.
Tama nuwa: —Apuh, nunú yumi minash sujustá, kitamakun yumin shikiakun waketjag imaní pujuig, —tiuwai.
Tutai Jisus chichajak: —Weme aishum untsukam jukim juwi niijai tantata, —tau.
Tama nuwa ayaak: —Wika aishinchauwaitjai, —tiuwai. Tutai: —Dekas tame, wika aishinchauwaitjai tame duka;
cinco aishum ajutjamajakuí, tuja yamai ajutjama dushakam amina aishumchauwai. Duwi dekas aishinchauwaitjai tame duka tame, —tau.
Nunú tama nuwa chichaak: —Apuh, ame dekas Apajuí etsegtin diyajame.
Ii muunji aajakajua nu Apajuin emematuinak shimujakmauk au muja auwai, tujash atum judío aidautigmek, Apajuí emematku ijunmainuk imá Jerusalegkak awai tinu ainagme.
Tutai Jisus ayaak: —Nuwauchih, dekaskeapi tujutta, tsawan jegamtaig imá ju muja juwig, imá Jerusalegnumag Apajuk emematchatin ainagme.
Atumek ya emematjume dusha dekatsjume, tujamtai iik shiig dekau asa, Apajuí emematji, uwemtikagtinuk judiunmaya atin asamtai.
Yamaik tsawantak uminui, yamaya juwik mina Apajun emematuidauk, dekaskenum Wakaní Pegkeji tabauwa dutiksag emematiagtata nunú. Mina Apajuk aatus emematjitnume tusa wakegawai.
Apajuik Wakani. Nunin asamtai niina emematin aidaushkam dekaskenum Wakaní Pegkeji wakega dutiksag emematmain ainawai, —tiuwai.
Tutai nuwa ayaak: —Mesías Kristu daagtin taatna nunak dekajai, ni taak ashí ujapaktinai.
Tutai Jisus ayaak: —Nunak wi amina augjam juuwaitjai, —tiuwai.
Tusa nuwan aujak pujaun jintintaiji kaunkamá wainkag anentai jegagchajui. Nunikajash ¿wají pachismea nuwash augme? ¿Wagka augme? tutanakesh tichajui.
Nunik kauntamtai, nuwak yumi shikitaijinak ukuak yaaktanum weuwai. Nunik jegaa aents aidaun ujaak:
—Atumesh minijum diistajum, awi aents pujuma nu, waitchauwaitak wi nunikbaugnak ashí ujatkame. ¿Yakita, Mesiaschawashit? —tiuwai.
Tutai aents aidaushkam, Jisus pujamunum jegajiagtatus ashintukajui.
Nuwa yaaktanum wematai, Jisusa jintintaiji aidau: —Jintinkagtinuh, amesh yuwata, —tuidau.
Tama ni ayaak: —Mina yutaijuk atum wainchamu ajutui, —tau.
Tutai ditak pempeentunisajag: —Tikichiash yutainash ajamsagma, —tudayinau.
Tiagtai Jisus chichajak: —Mina awetiu wakejamu umiamua nu, nuigtú ni takatji ashimjamua nuuwai mina yutaijuk.
Atum chichaakjum: Ajak juutak eke ipaksumat nantu awai, tinu ainagme. Tujash wi tajime: Pagkai diistajum, ajak ajakbauk uminag saigká, juumain wajas awai.
Ju ajak juwaamun mina yaintuidaunak, wi ajakan ajakú asan, akiktatjai pujut nagkanchau tuke ajitnun, dutikam niishkam nunú juwaamun yainkau asa, shiig dakujus pujustinai wijai betek.
Duwik chicham tibau awai: Makichik aents ajaawai, dutikamun tikich juwaawai, tibauwa duka waitchauwai.
Wika atumnak, atum takasá ajakmachbaugmin juuktajum tusan ishiakbaijime, dutikamu asajum tikich ajakmamuk juukbaijume, —tiuwai.
Nuna tutai niina jintintaiji aidaushkam yumigmatnum ayaumas pujusag chichaak pujuinai, nuwa yaakat jegaa: “Wi nunikbaugnak ashí ujatkame”, tusa etsegbaun antukag, kuashat Samarianmaya aents nunú yaaktanum batsataidauk, dekas Kristuapita tiaju ainawai.
Nunikag Jisusan kautuawag: Juwi kanajam wetá, tusag segajui. Tuinam nui jimajá kanajui.
Nui pujus chichatai niina chichamen antuinak, nuní kuashat dekaskeapi tiaju ainawai.
Nunikag nuwan chichajuinak: —Yamaik imá ame ujajatkamum duwikik dekaskeapi tatsuji, dekas jutiishkam ni chichaamuk shiig antugkaji, nunikaju asaja: Dekas juwapita ashí aents aidau ditá tudaujin suwimak jumainun ayamjuktina duka, tuinaji —tiajui.
Samarianum jimajá kanag Jisus jiinki Galilea weuwai.
Jisus junash pachis: “Apajuí etsegtinuk niina nugkenigkik eme anentamak achauwai”, tiuwai.
Galilea jegaamtai, nuwiya aents aidau shiig anentus jukiajui, Jerusalén pujus takaamun ditashkam jista Pascua tutain jistamainak jegawag ashí wainkaju asag.
Ataktú Jisus Galilea nugkanum yaakat Caná tutainum jegauwai, duwik ni yumi vino emamunum. Nuwi tikich yaakat Capernaum tutainum makichik suntajá apuji uchijí jaak tepau.
Nunú suntajá apuji Jisus Judeanmaya jiinki Galilea tae tabaun antuk, tajua igkug chichajak: —Mina jegajuí tajutuam mina uchig ashí nagkanki tepegtima nu etsaentujata, —tusa segauwai.
Tama Jisus chichaak: —Aents dutikmainchau iwainamu waintsukek kakajus dekaskeapi tumaitsume, —tiuwai.
Tutai suntajan apuji ayaak: —Apuh, wait aneasam, mina uchig tikima mayai nagkantsaig jegaam etsaentujakia, —tau.
Tama Jisus chichajak: —Wetá, amina uchigmik tsagaje, —tiuwai. Tutai suntajá apuji Jisus tabaun dekas nuniktatuapi tusa wakitkiuwai.
Nunik waketkamá jintá ni inake minittaman igkugkui. Dutika igkugkam apujin chichajak: —¡Amina uchigmik tsagagmae! —tusa ujakuí.
Tama uchí apajishkam anentaimjau: —Jisus etsa nuní aimpap: “Uchigmek tsagagtatui”, tujutmae tusa. Nunik suntajá apuji ni ashí patayijaí: Jisusak dekas Apajuí awemamui, tiajui.
Jisus jimaja juna wainchatain iwainakua nunak Judeanmaya jiinki Galilea jegaa dutikauwai.
Duwi pujus Jisus Jerusalén weuwai, judío aidau jistamiagtai pachinkatatus.
Yaakat Jerusalén pegmagbaunum dekatkau wayamunum, waiti Uwijá Waitai tutainum, ayaumas tikijuch yumi ipiakbau hebreo chichamaik Betesda tutai aajakuí. Nuanuí uwet cinco aak pekaamu au.
Nunú aaknum kuashat aents aidau wainmachu, shutú, iyashí jaka ekeemjukbau aidaujai nugká tepetpet waigkag batsataidau.
Nuanuí makichik aents treinta y ocho mijadai jaa pujú tepau.
Nunik tepettaman wainak, kuashat mijadai nunisag tepenun dekau asa, Jisus jegantun: —¿Tsagagtasamesh wakegatsmek? —tusa iniasui.
Tama jau ayaak: —Apuh, yumi tagkittai yuminum ajunmain atsau asamtai, tikich imá iyainawai, —tiuwai.
Tutai Jisus chichajak: —Nantakim ainká tepetaijum jukim wetá, —tiuwai.
Tusá tamawaik nunú aentschakam tsagajui. Nunik ainká tepetaijinak juki weuwai, duka tsawan ayamtai aig nunikui. Nunik wetatman tsawanchakam ayamtai tsawaju asamtai,
judío aidau, aents tsagajun chichajak: —Ju tsawanta juka ayamtaiyai, nuniau asamtai amek amina ainká tepetaigmek jukimek wemaitsume, —tuidau.
Tama ni ayaak: —Tujash mina etsaentuju chichagtak, amina ainká tepetaigmek jukim wetá tujutmajamah, —tau.
Tutai dita iniinak: —¿Yae amina ainká tepetaijum jukim wetá tujabiush? —tuidau.
Tujash nigka: Jisusap etsaentugmae, tusagkesh dekachu, Jisusak weu asamtai, nuigtushkam kuashat aents asamtai dekaachui.
Dutikamu ajuma duwi Jisus, jega Apajuí ememattainum waikmá, ni aents etsagagbaujin wainkau, dutika chichajak: —Nijah, yamaik tsagajam pegkeg wajasume, ankauwaitkum awagkimek tudauk takasaipa, jamayum nuní nagkaemasam jata jujutmamkim, —tiuwai.
Nu tusa tima aents tsagajushkam judío aidaun wejí: “Mina etsaentugma duka Jisusai”, tusa ujakajui.
Tusá ujakajam judío aidaushkam: Jisus tsawan ayamtai aig etsaegkagtuje, tusag egaidau.
Imatikam Jisus chichaak: —Mina Apajuk yamai tsawanta juwish takaawai, nuaduí wishakam dutiksanuk takaajai, —tiuwai.
Nuna tutai judío aidauk kajegkag maata tuidau, tsawan ayamtai aig etsagaju asamtai, nuigtushkam: Wika Apajuijai betek takaajai, mina Apajuk Apajuiyai, tau asamtai dutikaidau.
Nu imatjuinam Jisus chichaak: “Dekas tajime: Wika Apajuí Uchijí asan wi wakegamunak takamaitsujai, ashí mina Apag takaamun wainag nunak takamainaitjai, nunuwai mina Apag wakegamuk.
Nunak mina Apag anentu asa, jintinjawai nuní nagkaemasashkam shiig puyatjusa diyaam atí, tujutu asa.
Mina Apajuk aents jakaunash inanki ataktú pujutan egketug apugna ibau asamtai, wishakam wi wakejamugnak pujutan suwajai.
Apajuk aentsnak, ju uwemjati, tuja juka uwemjashti tusag etejashtinai. Nunak ashí mina idaitugsauwai, ame duka dutikata tusa.
Mina tujutiu asa mina antugtin aina dutijamsag, aminash antugtabiagti tusa ashí minaig idaisauwai. Tujutiu asamtai mina antugtuinachuk, Apag mina awetiuwa nunashkam antujuinatsui.
“Dekas tajime: Wi tajim juna antuk, shiig dekaskeapita tusa taku mina awetiuwa nunash dekas niimpap awemauwaita tauk, ni jaakush suwimak jukí waitmainjinak ukuak, dekas pujut tuke atina nuna jukiag pujusagtinai.
Dekas junashkam tajime: Aents yamai tsawanta juwi pujuidaush pujutjinig jakaujai betek ainawai, nuniai minak umigtak pujuidauk, wi Apajuin Uchijin minakun untsubaun shiig paan antugtukagtin ainawai, nu ainawai tuke pujusagtin aidauk.
Apajuk shiig senchigtinai, iman asa nigki pujutan sukagtinuk. Ni iman asa, wi niina Uchijí asamtai, minashkam nigki pujutan sukagtiti tusa sujusmayi.
Dutijusag wi Apajuí Uchijiyaitkun Aentsmagan Akiinau asamtai, amek aents aidaushkam diistá ju uwemjati, tuja juka uwemjashti tusam etegjata, tujutiuwai.
Juna wi tajim juka anentai jegagchamin anentaimtigpajum. Tsawan jegatnai ukusbau aidau wi untsubaun antukag,
aents pegkejan takasú aidauk, pujut tuke atina nuna jukiagtatus nantajagtina nunú. Untsu pegkegchaun takasú aidauk suwimkan jukiagtatus nantajagtinai.
“Wika wi wakegamunak takamaitsujai, mina Apag dutikata tujutbauwa dutiksanuk dutikajai, nunin asa wi dutikamua duka pegkejai, nuaduí wika wi wakejamunak takatsuk, mina Apag awetiu wakejamunak takaajai.
Wi wiki pachimasan nuninaitjai tusan etsegtumakuig, wainak tawai tujutmainaitjume.
Tujash awai tikich mina pachitus shiig etsegtuju, nunú mina pachitus etsegtuja duka dekas tawai.
Atum mina pachittsajum dekatasajum, aents aidau Juan pujamunum awemauwaitjume, dutikam ni atum awemamun ujakua duka dekaske, wainkag tichauwai.
Wika aents mina pachitus etsegtugkatnume tusanuk wakegatsjai, junak atum uwemjamnujum tau asan tajai.
Juan etsegtugkauwa nunú mina iwaintawai, tujash nuní nagkaemas wi takasbauwa nu minak iwaintawai. Wi takaag nunak mina Apag dutikata tujutmawa nunak takaajai, nunú dekamtijamainawai dekas mina Apag awetiuwa nunak.
Nuigtushkam mina Apag juwi awetiuwa dushakam, mina pachitus shiig etsegtujui. Atumek ni chichaamujig antugchauwaitjume, waintashkam wainchau ainagme.
Atumek niina chichamega duka umigtsugme, dekas Apajuí awemamuapi tujutchau asajum.
Atumek Apajuí chichame agagbauwa nunú shiig kuitamsajum augjume, nuwiya pujut tuke atina dushakam jukitasajum, tujash nunú agagbauwa nuwig mina pachitus chichaawai.
Nuniaig atumek minaiya dekas pujut jutak dakitajume.
“Tujash wika aents aidau mina eme anenjus chichagtitnume tusanuk wakegatsjai.
Wika atumnak shiig dekajime, Apajuí aneatsjum nunashkam.
Wika mina Apag awetimtai juwig taajai, nuniaig atumek minak dakitjagme. Tuja tikich, awemachmaitak nigki nagkami minakuig, imá shiig anentsajum jumainaitjume.
Atumek, imá atumek pempeentunisjum eme anendayakjum, Apajuí emematmaina duka pachiatsjum aniautigmesh ¿itugsagmek mina chichamjush dekaskeapi tujuttagme?
Atumek ni Apajin ujatjamak bakugmattawai tusagmek minak anentaimjutigpa. Wika bakumaitsujime. Atumin bakugmatnuk Moisés chicham umiktajum tibauwa nunú umiktasa batsatjum nu bakugmattagme.
Tujash atum Moisés agagbauwa nu dekaskeapita takugmek, minash dekaskeapi tujutmain ainagme, nunak mina pachitus agajui.
Moisés agagbau dekaskeapi tichautigmesh, ¿itugsagmek mina chichamjush dekaskeapi titagme?”, tiuwai.
Nuna ti ukuak Galilea kuchají Tiberias tuuta awagmatia nuna amain Jisus katigkuí.
Nuniamunum kuashat aents saetukajui, nigka aents dutikmainchaun takaak, jau aidaun etsagamun wainkaju asag.
Aents imaniagtai Jisusak mujanum waka, ni jintintaiji aidaujai ekeemsauwai,
Judío aidau jistamtaiji Pascua tutai tikiju wajasú ai.
Nunik nuwi ekeemas Jisus niimkamá shiig kuashat aents minidaun wainak, Felipen iniak: —¿Yutaish tuwiya sumaktatji aents imanik miniina au ayugmainush? —tiuwai.
Jisusak ni dutikatnujinak shiig dekayatak, Felipen wajintuk aigkat tusa dekapeak tiuwai.
Nu tama Felipe ayaak: —Doscientos kuichki pag sumaka, makí makichik aents imá imachik tinamash tuké jegamaitsui, —tiuwai.
Tutai tikich Jisusa jintintaiji Simón, Pedro tuuta awagmatia nuna yachi Andrés chichaak:
—Juwi makichik uchi cinco pag cebadajai najanamun, nuigtú jimagchik namakan takakui. Tujash junakeuchik imaan aents aina duka betek yumain ainatsui, —tiuwai.
Dutika umikagmatai Jisus pagkan juki Apajuin see tusa, ni jintintaiji aidaun tinabiuwai, dutikawajam dita aents aidaunak ashí imatiksag tinabiajui. Dutiksag namaknashkam aents wakegainamujinak imatiksag tinamkajui.
Aents shiig yuwawag ejemakagmatai, Jisus jintintaiji aidaun chichajak: —Pag ampinka duka yajuaktajum, wainak utsankai, —tiuwai.
Tiajam ditashkam, cinco pag cebada najanamu puujá tinamkamua nuna yuwinak, ampigbau aidaunak yajuakag doce chagkinnum aimjajui.
Dutikawagmatai aents aidaushkam, Jisus aents dutikmainchaun dutikau asamtai chichainak: —Juka dekas Apajuí etsegtin ju nugka juwi taatnai timawa nuuwai, —tuidau.
Nuna tuidau asag aents aidauk: Jisus dakitaigkishkam ijuuntuja jukí, iina apuji emá apusami, tuinamun Jisus dekaa, jiinki ataktú muja yakí jiitkaunum nigki wakauwai.
Nunikmatai, Jisusa jintintaiji aidauk kiyau asamtai, kuchanum utsaanawajui.
Nunikag botenum chimpimjag kuchanum Capernaum katigkagtatus shimuidau. Kiyag suwe wajasú aigkishkam Jisusak tatsuk megkaekau asamtai,
ditak ashinainai, dase senchi dasentak, kuchanak senchi tsukatmitkau.
Imatikamaitak seis kilómetros amainun kuwagainai, Jisus yumí awanken wekagas boten adijkattak minittaman wainkajui. Nunik wainkag sapigmaidau.
Imaniagtai Jisus chichaak: —¡Witjai ishamjukaigpajum! —tiuwai.
Nuna timatai shiig anentus botenum egkejag jukiag, machik wesag wamkes dita jegatasa wegamunmag anuumkajui.
Kashinia duwi aents kuchá amain batsataidauk, Jisusa jintintaiji aidauk imá makichik bote tepaun jukiag weenak, Jisusnak jutsuk ditak ashinkamun adeajaju.
Nuniamunum yaakat Tiberiasnumia bote aidau, Jisus Apajuin see tusa pagkan puujá, aents aidaun ayugkauwa nui, tikiju anumkajui.
Nunikagmatai Jisus ni jintintaiji aidaujai nui atsuagtai, nunú bote anumkauwa nuwig chimpimjag Capernaum wegajui, Jisusan egakagtatus.
Nunik kuchá amain katigkag nui Jisusan wainkag: —Jintinkagtinuh, ¿wajutiya amesh juwish katigmaume? —tusag iniidau.
Tama Jisus ayaak: —Dekas tajime: Atum mina egatuinajum duka, wi aents dutikmainchaun iwainakan dutikamag dui, iina dekamtijamatasampap aikagmae tusa dekachiatkujum, wi pag tinamim shiig ejemakaju asajum egatjume.
Yutái dukap atsuk ashimdauwa duka anentaimtigpajum. Dekas anentaimtustajum yutai abuechau tuke pujutan sukagtina nu jukitasajum. Nunak wi Aentsmagan Akiinaun, Apajuí mina Apajua nu: Ame duka dutikata, tusa inatjau asamtai amastatjime.
Timatai aents aidau iniinak: —¿Wají dutikmainaita Apajuí wakejamu umigkatasaish? —tuidau.
Tiagtai Jisus ayaak: —Apajuik atumnak, wi awemag juna dekas Apajuiyap awemae tusag niinak anentaimtiagtinme tujamjume. Nuuwai ni wakejamuk.
Tutai: —¿Tujash amesh wají wainchataish iwainagmea takaame, jutiish nu wainkaja dekas Apajuí awemamu asampap aikawa tumainush? —tusag iniinak,
—jutii muunji duwik batsamajakajua dushakam yutai maná tutain yuujakú ainawai, Apajuí chichame agagbaunmashkam nuna pachisag, nunak ‘Apajuí nayaimpinmaya pagkan akaketujakuí’, tawai —tuidau.
Tiagtai Jisus ayaak: —Dekas tajime: Moiseschauwai nayaimpinmaya pagkan aentsun akaketkauk. Mina Apajui yutai dekas nayaimpinmayan sukagtauk, ni dutikauwai.
Nayaimpinmaya akaiki ju nugka juwi taa puja nuuwai, ashí aents nugkaya aidaun pujutan susatnuk. Nuuwai pag Apajuí sukagtamuk.
Tutai: —Apuh, nunú pag dekas tuke pujutan sukagtin tame duke sukagtita, —tuidau.
Tiagtai Jisus chichaak: —Witjai yutaiya numamtin pujut tuke atinun sukagtinnuk. Aents minai minidauk tuke yapajuashtin ainawai. Nunisag aents mina dekas Apajuiyap awemauwaita tujutushkam tuke kitaagchagtinai.
Tujash duwik timajim dutiksanuk yamaishkam tajime, atumek minak waitiatkujum: Dekas Apajuí awemamap tae, tusagmesh dekaskeapi tujuttsugme.
Wi nayaimpinmayan ju nugka juwi taag nunak, wi wakegamugnak takastasanuk junikchamjai. Wika mina Apag awetiuwa nunú wakejamun takastasan tauwaitjai.
Mina Apag awetiuwa duka ashí aentsun wi niina suwag nunak, imatiksag shiig kuitamas, makichkish emegkautsuk, jakagmataish tsawan dekas nagkanbaunum nigki inanjatin atí tusa wakejutawai.
Mina Apajuk, wi ni Uchijitag juna waitkag, dekas kajinas anentaimaidauk tuke pujustin atinme tusa wakegawai. Nunú aents aidaunak jakagmataishkam, tsawan nagkanbaunum wiki inanjagtinaitjai, —tiuwai.
Jisus: “Witjai yutaiya numamtin pujut tuke atinun sukagtinun nayaimpinmayan taunuk”, tibaun pachis judío aidau pampantuinak:
—¿Ju Jisus José uchijiyae duchaukaih? Juna apají niina dukujijai jutii shiig wainnuweg jamah, ¿wagka nayaimpinmayan akaikin nugkaa taajai tusash tawa? —tuidau.
Tiagtai Jisus chichaak: —Wi timajim duka pampantsuk idaisatajum.
Makichik aentstigmekesh mina Apag wakemitkagmashkuig, atumek wakekagmek minaig kaunmaitsugme. Aents minak jikatjus kautjuidaunak, nugka nagkanbaunmash inankin uwemtijatnaitjai.
Apajuí etsegtujakú aina nu agagbaunum: ‘Apajuí taa ashí jintinkagtitnai’, tabau awai. Nuaduí ashí mina Apajun antujuidauk niiniyan unuimajag, minai kaunainawai.
“Mina Apajun wainkaju asagkesh nuninatsui. Imá wikitjai niina shiig wainnunuk, niijai pujaun juwi miniu asan.
Dekas tajime: Mina, dekas Apajuí Uchijimpapi tusa dekaskeapi tujutuk, pujut tuke atina nuna jukiagtinai.
Witjai yutaiya numamtin dekas pujut tuke atinun sukagtinnuk.
Yaunchuk atumin muunjum aidau uwegshunum batsamsag, maná nayaimpinmaya kakegun juuká yujakajush batsatainatsui, jinawaju ainawai.
Tujash junak yutai manaya nuna pachisnuk tatsujai. Wika nayaimpinmayan akaikin aentsnum tau asan, mina nemagtuidauk pujutan jukiagtinme atakesh jakachmig tuinakjag tusan tajai.
Witjai yutaiya numamtin pujut tuke atinun sukagtin nayaimpinmaya akaikiunuk. Jujú pagka juna yuwauk tuke pujutnui. Wi yutai sukagtittag duka mina iyashjuke. Nunak ashí aents juwiya aidaush pujut tuke atina nuna jukitnume tau asan dutikattajai.”
Nunú tabaun judío aidau antukag ditak chichainak: —¿Utugkaya nunash niina iyashinianakesh yutai jukish yuwatajum tusash sukagtumainaita? —tusag pampantuidau.
Tiagtai Jisus ditan chichajak: —Dekas tajime: Atum Aentsmaga Akiinauwa nuna iyashinia yuwachkugmek, umutash niina numpe umachkugmek, tuke pujuta duka jukishtinaitjume.
Aents mina iyashjun yuwak, umutnash mina numpajun umauk, pujut tuke atina nuna jukiagtinai; nuniku aidaunak tsawan nagkanbaunmashkam wi inankiagtinaitjai.
Wagki mina iyashjua nuuwai dekaskenum yutai shiig ichichmamtan sukagtina duka, antsagke mina numpajua dushakam.
Mina iyashjun yuwak, umutnash mina numpajun umauk, dekas wijai ijutkau ainawai. Nunidaujaig wishakam ditajai pujajai.
Apag mina awetiuwa nuwi dekas pujutak awai, nuniau asamtai wika niijai pujajai, wi wajukeag nunisag aents minaiyan yuwidaushkam wijai pujusagtinai.
Wika junak pag nayaimpinmaya nugkaa akaikiuwa nuna pachisan chichaajai. Jujú yutaig atumin muunjum duwik maná tutain yuujakú aina nuninchauwai. Tujash nuna yuwawaju aidauk ashí jinawaju ainawai, untsu ju yutain yuwidauk tuke pujusagtinai.
Jisus juna pachis jintinkagtuauwa nunak, yaakat Capernaum jega judío ijuntaijin wayaa jintinkagtuauwai.
Nunú tu jintinkagtamun kuashat niina ijuntú yujaidau antukag: —Juna tawa duka shiig dakitmainai ¿yaki nunash antugkati? —tusag ashishmatuidau.
Nuna tiagtatman Jisus dekajua: —¿Wi tajim duka atumnak shiig awajtamkachajek?
Atumesh wi Aentsmaga Akiinauwaitag juna nayaimpinum mina duwik pujutaijua nui, ataktú waketbau waitkugmesh, ¿wajuk anentaimtugmainaitjume?
Dekas Wakaní Pegkejiya nuuwai pujut tuke atinun sukagta duka, tuja wi timajim nunak minaig kajintsá anentaimsatajum tusan timajime, nunak wika dekas mina iyashig yuwatajum tusan tichamjime. Wi atumin timajim nunuwai Apajuinumiag, nuigtú pujutnash sukagtina duka.
Nuniaigkishkam atum ainajum anuiyatijum, dekaskeap nunak tawa tichamin anentaimaidautigmeshkam ainagme. Nunak Jisusak, duwik yama nagkamchak niina jintintaijin etegjauwa duwik ya dekaskeapi tuinatsua, nuigtush ya sujama atinaita nunashkam dekaajakuí, nunin asa tiuwai.
Nuigtushkam ekesag tiuwai: —Atum mina dekaskeapi tujutuinachu asagmin, makichik aentstigmekesh mina Apag wakemitkagmachkuig, minaig tamaitsugme timajime.
Nuna timatai kuashat aents niina ijuntú yujajuidauk tuke tupantuinak ukukiajui.
Tutai Simón Pedro ayaak: —Apuh, ¿jutiish yaayaig wetaji, ame chichamjum pujut tuke atinun sukagta aniaish?
Jutiik ame tame duka dekaskeapi tuinaji. Nuniau asá shiig dekaji, amek Kristuitme Apajuí pegkegma nuna Uchijí, —tiuwai.
Tutai Jisus ayaak: —¿Wichaukaitag atum doce ainajum nuna etegjaunuk? Dutikamu ainajuminig anuig makichik iwanch pachitkawai, —tiuwai.
Jisus tiuwa nunak Judas Iscariote, Simogka uchijiya nu niijai wekaenaitak pempeentuki sujam atin asa tiuwai.
Juna tusa idayas Jisusak Galileanmag wekaesauwai, Judea nugkanmak wetsuk, nuwiya aidau maata tabau asa.
Tujash judío aidau ditá muunji uwegshunum aakmaja yujajakbau anentaimtusa jistamtaiji tsawan jegattak wajai,
niina yachi chichajuinak: —Amek juwig juwatsuk, Judea nugkanum jintintaijum batsata nui wetá, ditash ame takaamugmin wainkatnume.
Aents ni takaamun iwainagtatus wakegauk uukag takachu ainawai. Ju ame takaam imag takaakmek, ashí tikich aents aidaush wainainamunum takastá, —tiajui.
Nunak niina yachi aidaukesh: Dekas Apajuí awemamuapi, tusag dekainachu asag tiajui.
Nunú tama Jisus chichaak: —Apag mina awetak, ashí tikich aidaush iwaintuja takastá tujutbauwa duka eke tsawan jegatsui, tujash atuminig ashí tsawantak agkan ajutjamainawai.
Atumnak ju nugkanmaya aents aidauk kajegtamain ainatsui, tujash minak kajegtuinawai, wika dita pegkegchaun takainamun wainu asan, pegkegchauwai tuinamu asag.
Atumek jistanmag wetajum, wika minishtatjai. Mina awetiu takastá tujutbauwa nunú eke tsawan jegachu asamtai, —tiuwai.
Nuna tusa idayak nigka Galileanum juwakui.
Nunik juwakuitak niina yachi shiyakagmatai, niishkam aents dekajuawainum tusa uumak, yaunchuk aak aakmaja yujajakbau pachisa jistabaunum weuwai.
Judío aidauk nu jistanum batsamsag, Jisusan wainkatasag egainak: —¿Dusha tuwig pujawa? —tusag imatuidau.
Nunú imat yujainai, nu aents tuwakbaunmaya wajumak niina pachisag: “Duka aentsuk dekas pegkejai”, tuinai, tikich chichaidau: “Auk pegkegchauwe, aentsun wainak tsanú wekaenuwe”, tuidau.
Tusa tuinakush iwainak paanmasag chichainachu, apu aidaun ishamaidau asag.
Jistamainamu tsawan ejapeantu ai, Jisuschakam jega Apajuí ememattainum wayaa jintinkagtuauwai.
Nunik nui jintinkagtutai, judío apuji aidauk puyatjusag diinak: —Imaanik papiin ausachua annaitkush, ¿utusaya imatikash dekawa? —tiajui.
Nunú aaja tuinam Jisus chichaak: —Wika midaunak jintinkagtatsjai, wika mina awetiuwa nudaun jintinkagtajai.
Aents dekas Apajuí wakegamun takastatus wakega nunú minak: Dekas Apajuin chichamen jintinjamji, nigka niinunak jintinjamtsuji, tusa dekamain ainawai.
Aents niina imanjin pachis chichauk, aents antugtuidau eme anenjitnume tusa tinu ainawai, untsu aents mina awetiuwa nuna eme anentinme tusa chichauk, waitjusagkesh chichatsuk, nigka dekaskea nunak chichau ainawai.
“¿Dekas Moisés atum chicham umiktinun amaschaukaitjum? Tujash nunú susamuitkujum makichkitigmekesh umiatsjume. Nuniayatkugmesh ¿wagka minash mantuatasagmesh wakejutagme?”, tau.
Tusa tutai aents nui pekajaidau aikag: —Aminak dekas iwanchia nu pujugtame, ¿ya aminash mantamata tawa? —tiajui.
Tiagtai Jisus chichaak: —Wi tsawan ayamtai aig, aentsun etsagagmag nuaduí anentai jegatsjume.
Moisés, uchi aishmagkuch akiinkuig tuke pakaji ajapjitajum tujabiajui, (nunak Moisesak ni nagkamachu aig, atumi muunjum nagkabau asamtai) atumshakam tsawan ayamtai tsawaju aigkish tuke dutikin ainagme.
Duka dekaske, atumek Moisés timawa nuna uwaekaig tusajum, tsawan ayamtai tsawaju aigkishkam uchi aishmag akiinamtaig pakaji ajapjin ainagme. Nunin ainayatkugmesh ¿wagka wi tsawan ayamtai tsawaju aig, aents jaun etsagagmag duwish kajeagme?
Atumek aents dutikamujiya nu shiig dekagtsukek pegkegchauwai tiigpajum, shiig dekaajum duwi nuninai takugmesh titajum, —tiuwai.
Nuna tutai wajumak aents Jerusalén batsamin aidau antukag: —¿Auchukaih maatasag egaa yujajiagma nu?
Diisjua aents tuwakbaunum wajan chichataish pachitsuk idayinana. ¿Dekas Apajuí awemamui tuidau asajampash apu aidaush ayatak diina?
Jutiik ju aents tuwiyampaita duka shiig dekaji, tujash Kristu minamujinak makichkish dekajuachagtinai, —tiaju.
Tuinamun Jisus jega Apajuí ememattainum jintinkagtak pujau antuk, senchi jiiká chichaak: —Dekas atumek dekagjume, wi tuwiyanua minaja duka. Tujash wika. wi wakegamun takastasanuk minichuitjai, wika atumin wainchataigmia nunú awetimtai tauwaitjai.
Wika niijai pujaun juwi tau asan niinak shiig dekajai, nigki minak awetiuwai, —tiuwai.
Nuna tutai achiká jukiagta tuidau, tujash makichik aentskesh jegaantag achikchajui, ni achinkatnujig eke jegaachu asamtai.
Kuashat aents dekas Apajuí awemamap tae tuidau asag: —¿Kristu taatnai tibauwa nu taash, ju aents jutii wainchataijin iwainag takaa juní nagkaemasampash takastinait? —tuidau.
Aents aidau Jisus pachisa chichainamun fariseo antukag, sacerdote apuji aidaujai ijunag chichasag, achijatin jega Apajuí ememattai kuitamin aidaun: —Jisus achiktajum, —tiajui.
Tiaju ai Jisus chichaak: —Wika atumjaig wajumchik tsawanchik pujusan, nuaduí mina awetiu pujamunum wetatjai.
Atumek minak egatkagtinaitjume, tujash waitkashtin ainagme, wi pujamunmag minimainchau asajum, —tiuwai.
Timatai apu aidau ditá ditak iniininak: —¿Aush tuwig ii wainmainchaunmash wetí? ¿Judío aidau kanajag shiyak, griego aents batsatainamunum pujuina nuna jintintak wetin asampash tawa?
¿Nunash wajuk tujamkua, ‘atumek minak egatkugmesh waitkashtin ainagme, wi pujamunmak minimainchau asajum’, tujama nunash tujamji? —tiajui.
Jista ashimnamua nunú tsawan dekas imá puyatjusa anentaimtutai asamtai, nunú tsawantin Jisus wajantá senchi jiiká chichaak: —Aents kitabauk, minai tanta uwagti.
Ni mina dekas Apajuí Uchijimpapita tusa anentaimtujuidaunak, agagbau chichaa nunisag, niina anentainig yumi pujutan sukagtina nunú pukuni jiintitnai, —tiuwai.
Jisus nuna tiuwa nunak, niina dekaskeapi tusa nemajuidauk Wakaní Pegkejin jukiagtinun pachis taku tiuwai. Nu tsawantaik Wakaní Pegkejig eke taachu, Jisus eke mantamna anean nayaimpinum waachu asamtai.
Nunú tabaun aents antukaju chichainak: —Juka dekas Apajuí etsegtin taatnai timawa nu taajamah, —tuidau.
Tikich chichaidau: —Juka Kristui, —tiajui. Nuna tuinai tikich chichaidaushkam: —Atsa duchauwai ¿Kristu Galileanmaya amainkait?
Apajuí chichame agagbauwa nui chichaak: ‘Kristuk David wegantunum akiinu asa, Davitash Belegnum akiinauwa nunisag niishkam Belegnumak akiinatnai’, tawa aniaish —tuidau.
Nuna tusag aents aidauk Jisusan pampankiag ditak kanajajui.
Nuninai tikich aents Jisusan achiká jukiagtatus wakejuidaushkam achikchajui.
Nunikag achijatin jega Apajuí emematku ijuntain kuitamin aidauk jegawajui, fariseo aidau, tikich sacerdoten apuji aidau batsatbaunum. Nunikagmatai: —¿Wagka Jisusash juwi itachugme? —tusag iniasajui.
Tusá tuinam dita aiinak: —Makichik aentskesh nu aents chichama imatika chichauk tuke wainkashbauwai, —tiajui.
Tiagtai fariseo chichainak: —¿Atumesh tsanuamak yujainajum?
¿Jutii apuji aidau, nuniachkush fariseo apuji aidaukesh niiní dekaskeapi tuinawash dusha wagka anentaimsajum diyatsjume?
Au aents chicham umiktinun dekatsu auk tikí pegkegchauwai, —tuidau.
Tiagtai nui Nicodemo niishkam fariseowaitak Jisusan ausatatus kashi jegajiuwa nunú chichaak:
—Jutii chicham umiktinji chichaak: ‘Aents chichaamuji antugtsukek suwimak susami tumaitsui, dekatkauk chichamujiyá antugka, nuaduí shiig ni dutikamujish dekajua dutikmainai’ tujamji, —tiuwai.
Tutai dita aiinak: —¿Amesh Galileanmayagkaitam? Apajuí chichamen agagbauwa nu shiig kuitamsam ausam diisia, Galileanmaya aentsush Apajuí etsegtinush asauwashit nunú, —tiajui.
Tusa ukuinak makí makichik ditá jeen shiyakajui.
Tujash Jisusak Olivosan mujajin weu,
nunik kashinia duwi kashikmas wakitki, jega Apajuí ememattainum jegauwai. Nunikmatai kuashat aents tuwagkam ekeemas jintinkagtutan nagkamauwai.
Nuniai chicham umiktinun jintinkagtin aidau, fariseo aidaujai, nuwa tikich aentsjai takamun wainkag jukiag itajiajui. Dutika itaa aents tuwakag ijunbaunum ejapea awaantag,
Jisusan iniinak: —Jintinkagtinuh, ju nuwa ekagmaku jukí itanji.
Moisés chicham umiktajum tujabiuwa duka, nuwa junin aidaunak ayatak kayai tukua tukuakuajum maatajum tawai, ¿tujash amesh wajinpa? —tuidau.
Nunak wajintig ni timatai duwi tsanumjugtasag tiajui. Tujash Jisusak tsuntsumá ekeemas uwejen nugkanum agau.
Nunitaishkam ayatak iniidau, imatjam Jisus pagkai chichaak: —Atum ainajum anuiyash yaita machikish tudaun takachush, nu iman dekatkauk kayai tukutí.
Tusa ataktú tsuntsumá nugkan agau.
Nuna timatai ditá tudaujinash dekagmamaidau asag, muunchinum nagkamna makí makichik jii jiinkawag ashí shimuinak, imá Jisusnak nuwajaig ukukiajui.
Nunikagmatai Jisus pagkai niimkamá aents atsuagtai nuwan iniak: —Nuwauchih, amina aents itagmawagma dusha wajukawagmae. ¿Makichkikesh tukugmachajek? —tau.
Tusa tama nuwa ayaak: —Apuh, makichkish tukugchaje, —tiuwai. Tusa tutai Jisus chichagkushkam: —Wishakam aminak suwimkan jukiti tusanuk tumaitsujame. Yamaik jeemin wetá, tujash awagkimek tudauk takasaipa, —tiuwai.
Aents aidau ataktú ijunjamtai, Jisus jintinkagtak: —Witjai ju nugka juwi tsaaptinjai betek tauwaitag nunak. Nunin asamtai aents mina nemagtuidauk tsaaptin pujutan sukagtin tuke ashimnachua nuna jukiagtatui, nuna jukiajuk suwenmak wekaesachagtinai.
Nuna tutai fariseo aidau chichajak: —Ame imanaitjai tusam etsegtumam duka tikima pegkegchauwai, —tuidau.
Tiagtai Jisus ayaak: —Wi wiki pachimasan taja dushakam wainkachui. Wika dekagmamjai tuwiyanua juwi taamja nunak, nunisnuk tuwí wetatja nunashkam shiig dekajai, nuniaig atumek shiig dekagtatsjume.
Atumek ju nugkaya aents aidau aentsun etegkin aina nunisjumek aentsuk etegkeagme, tujash wika makichik aentsnakesh etegkeatsjai.
Tujash wi etegkeaknuk dekaskenum dutikmainaitjai, ju pegkegchauwai, ju pegkejai tusanchakam. Wikik nunak dutikmaitsujai, mina Apag awetiuwa nujai atuekan etegmain asan.
Atum chicham umiktin papiinum agagbauwa nuwig: Jimag atuegak mai nunak pachis etsegtuinakui nuaduí dekaskeapi takugmesh titajum, tibauwai.
Wishakam chicham dekaskea nuna etsegjai tumamjai, tuja mina Apagshakam aikasag: Chicham dekaskea nunak etsejui, —tujutui.
Nuna tutai: —¿Amina Apash tuwí pujawa? —tusag iniidau. Tama Jisus ayaak: —Atumek minakesh dekagtsugme, nuniau asajum mina Apagshakam dekamaitsugme. Atum minash dekagkugmek mina Apagshakam dekamain ainagme, —tiuwai.
Nunak Jisusak jega Apajuí emematku ijuntainum jintinkagtak tiuwai, Apajuinu kuichik anentag suwaku chimpitai puja nui pujus. Ni achinkatnujig tsawantak eke jegachu asamtai, makichik aentskeshkam achikajag jukichu ainawai.
Jisus ataktú chichaak: —Wika wetatjai, nunikmatai atum mina egatkagtinaitjume, nuniakjumesh atumek wi tuwí wegaja nuwig minishtin ainagme, atumin tudaujum idaitsuk pujusjum jau asajum.
Tutai judío apuji aidau chichainak: —Atumek wi wegamunmag minimaitsugme tujama nunash, nigki maamatin asampash tujama, —tuidau.
Nuna tusa tiagtai Jisus ditan: —Atumek juwiyag ainagme, wika yakiyayaitjai. Atumek ju nugka juwiya aentsuitjume, tujash wika ju nugka juwiyachuitjai.
Atumek mina: Dekas juwapita Apajuí Uchijig, tujuttsujum duwi jaakjumesh atumin tudaugminig jakatnaitjume timajime, —tiuwai.
Tutai iniinak: —¿Tujash dekas amesh yaitpa? —tusa tuidau. Tama Jisus ayaak: —Wika nunak atumnak yaunchuk nagkamsan tuké ujajime.
Atumdaun pachisan nuninawai tusa etsegmainuk kuashat ajutui, mina awetiuwa dushakam dekaskea nunak chichauwai, wi ju nugkaya aidautigmin tajim nunashkam, wika ni chichaamun antukbaujun tajime.
Nuna aatus chichataish, ni Apajinap pachis tawa tusajag dekainachu.
Nuaduí Jisus ditan chichajak: —Atumek minak wi Aentsmagan Akiinauwaitag nu, yakí numinum achiijajum takugjum detusjum, nuaduí dekas juka Apajuin Uchijimpapita tusagmek, nuigtú wi wakegamun takaatsug dushakam dekajuatin ainagme. Wika mina Apag jintinjuamua nunak atumnashkam tajime.
Mina Apag awetiuwa duka wijaig tuke pujawai, imá minakek idaitatsui, wika ashí ni wakejamua nunak takau asamtai, —tiuwai.
Nuna Jisus tutai kuashat aents: Dekas Apajuí Uchijimpapita, tiajui.
Jisus judío aidau niiní dekaskeapi tiaju aidaun chichajak: —Wi atumin tajim jujú chicham betek umigtakjumek, dekas mina nemagtin amainaitjume.
Nuniakjum chicham dekaskea dushakam dekamainaitjume. Nu dekaskea nunú agkanmitkagmamainai, —tiuwai.
Tutai dekaskeapi tichau aidau aiinak: —Jutiik Abragka uchijí wegantu asaja, makichkiakesh tikich inaku waitkamak asachuitji. Nunin ainajinish, ¿amesh wajukeakmea agkanmaemainaitjume tukagtame?
Tiagtai Jisus ayaak: —Dekas tajime: Aents pegkegchaun takaina duka, pegkegchau takata nuna waitkatai ainawai.
Inakak inamnun jeenig tuke pujuchu ainawai, nuna uchijinchu asag, untsu inamnun uchijiya nunú jegag tuke pujuwai, duka niina uchijí asa.
Nuniau asamtai atumin Apajuí Uchijí agkanmitkagmakuig, dekas shiig agkanbaekagtin ainagme.
Dekagjime atum Abraham wegantuitjum nunak, nuninaitkujum mina chichameg dekaskeapi tumainchau dekapeau asajum mantuatasajum wakejutagme.
Wika mina Apag iwaintugkamun wainkau asan chichaajai, atumshakam nunisjumek atumin apa tabauwa nu dutiksagmek takau ainagme, —tau.
Tutai dita aiinak: —Iina muunjig dekas Abragkai, —tuidau. Tiagtai Jisus chichajak: —Atum dekas Abragka uchijí ainakjumek, ni takasua dutiksagmek takamain ainagme.
Wi dekaskea nu jintinmaitkujum, minak ayatak mantuatasajum wakejutagme. Abragkak makichkish annunak anentaimajakchauwai.
Atumek, atumin apajai betek takaagme, —tiu. Tama dita aiinak: —Jutiik wainka kasanum akiamuk ainatsji, iina apajiya duka dekas Apajuiya nuuwai, —tuidau.
Tiagtai Jisus ayaakshakam: —Atumin apa dekas Apajuiyaitkuig minashkam anenmain ainagme. Wika wiki nagkamnuk juwig taan pujatsjai, mina Apag awetakui wika taan juwi pujajai.
¿Wagka wi chichaamush dekamain dekapeatsjume? Duka mina chichameg antut dakituidau asajum nuniagme.
Atumin apa duka iwanchia nuuwai. Atumek niinu asajum, ni takaamua dutiksagmek takastasajum wakegajume. Yama nagkamchakug iwanchia nu nagkamauwai magkagtutan, dekaskea nunak dakitak waitjutan imá waitjin weuwai. Nigka waita nuna apají asa, waitjutan pujugnai, nu imá shiig awagmamu asa.
Atumek nunin asajum, wi dekaskea nuna etsegkuishkam dekaskeapi tujuttsugme.
Atum aidautigminiash ¿ya wi tudau takasbaugnash dekagtuinawa? ¿Wagka wi dekaskea nuna etsegkuish, dekaskeapi tujuttsugme?
Apajuinu aidauk, Apajuí chichamen antujuk umijin ainawai. Tujash atumek Apajuinuchu ainajum nuaduí, nu antutak dakituinagme.
Nuna tusa tutai judío aidau Jisusan chichajuinak: —Juwi tibaiji, amek Samarianmaya aents asam wakan pegkegchau egkemtugmagmatai tu wekaeme, timayag duka dekaske.
Tama Jisus ayaak: —Makichik iwanchkesh minak atsugtawai. Wi takaag nunak Apajun ememattasan aikajai, dutikaig atumek minak emematjuinatsjume.
Wika wikik emematjitnume tusanuk wakegatsjai, nuniaig Apajuí ememattinme tujutu asa, nigki nunak egak mina emematjumainnak iwainawai.
Dekas tajime: Aents wi taja nuna dekaskeap tawa tusa tauk ajumaish jakashtinai, —tiuwai.
Tutai nuigtú judío aidau aikag: —Yamaik shiig dekaji, dekas aminí wakan pegkegchau pujugtamuapi tusaik. Abraham, nuigtú tikich Apajuí etsegtin aidaushkam ashí jinawajui, nunikaju ainaig ame yamai chichaakum: ‘Mina chichamjun umigtauk ajumaish jakashtinai’, tame.
¿Amek dekas ii muunji Abragka nu nagkaesau asamek dusha tame? Abraham, nuigtú tikich Apajuí etsegtin aidaush ashí jinawajua nuniaish ¿amesh wajuk takumea dusha tumame? —tiajui.
Tama Jisus ayaak: —Wi wiki emematmamkun midaunak pachimasa chichaamuk tikí wainak amainai. Tujash minak mina Apag emematjawai, atum iina Apajig Apajuiyai tajum nunú.
Nunú tusá tayatkugmeshkam nigka wainchauwaitjume, tujash wika wainnujai. Wainchaujai takunuk atum tikima wait ainajum, wisha ibauk wegakun tumainaitjai. Wika shiig wainu asan, ni tujutbaunashkam dutiksanuk umigjai.
Atumi muunjum Abraham aajakua duka, wi ju nugka juwi taamujun waitkatatus wakegas dakak pujusuí, nuniau mina waituk shiig aneasui, —tiuwai.
Nuna tutai judío aidau Jisusan chichajuinak: —Ame cincuenta mijankesh pujatsum aniayatkumesh, wajutí wainkau asamea, ¿Abragkan wainkabiajai tame? —tuidau.
Tama Jisus ayaak: —Dekas tajime: Wika Abragkash akiintsaig tuke pujuwaitjai, —tau.
Tutai aents aidauk kayan jukiaju tukutasag, tujash Jisusak uumak jega Apajuí ememattainmayag jiinkiuwai.
Jisus nuwiya jiinki wekamá, aents yama akiinmawaik tuke wainmachu akiinaun wainkauwai.
Nunikmatai ni jintintaiji aidau iniinak: —Jintinkagtinuh, ¿wagka jusha wainmachush akiinauwaita? ¿Ni apají tudaujiniash ankauwait, atsa niina tudaujinigkiash aanin akiinauwait? —tuidau.
Tiagtai Jisus ayaak: —Juka ni tudaujinig junikchauwai, tuja apají dukují tudaujinkish ankachui. Ju junin akiinauwa juka, Apajuí ni senchijin iwainaktatus wakegau asamtai aanin akiinauwai.
Eke tsawaiya juwik, mina awetau dutikata tujutmawa nunak takastajai, kiyagtatui, nunikmataig makichkish takamainchau agtatui.
Yamai nugkaa pujag juwik, nugkan tsaaptinjiyaitjai, —tiuwai.
Nuna tusa Jisus nugkaa usukmá, niina usukinig nugkan uchupig juki, wainmachu jiin anujtukui.
Dutika chichajak: —Yumi ipiagbau Siloé tutaya awi weme nijamita, —tiuwai. (“Siloé” tawa nunak: “Awemamu” taku tawai.) Tusá tima wainmachushkam we, nijami shiig wainmaku.
Nunik wainmakmatai nu wainmachujai ijutkau batsamin aidau, tuja tikich niina wainin aidaushkam: —¿Juchaukaih jintá ekeemas wainkauch sujustajum tusa sumá ekeemnuwe nunú? —tusag iniimaidau.
Nuna tiagtai tikich aents chichainak: —Ehé, nunuwai, —tuinai tikich chichainak: —Duchauwai auk, ayatak nujai betekmamtinai, —tiajui. Tiagtai nunú aents tsagaju nigki etsegtumak: —Witjai, —tumabiuwai.
Tutai: —¿Tujash wajukamea wainmakume? —tusag iniidau.
Tama ni etsejak: —Makichik aents Jisus daagtin, niina usukin nugkajai machik pachimag jiijuí anujtujuk chichagtak: ‘Yumi ipiagbau Siloé tutaya nuwi weme nijamita’, tusa awetime. Tujutmatai wenu nijamakman wainmakmajai, —tau.
Tutai: —¿Nu aentsush tuwí pujawa? Tusá iniinam: —Achah, dekatsjai, —tiuwai.
Nunú duwik wainmachu aajakun jukiag fariseo batsatainamunum ejegawajui.
Jisus aents wainmachun tsawan ayamtai aig, usukin nugkan uchupig jiinum anujtuk etsagaju asamtai,
fariseo aidau: —¿Duwik wainmachumesh yamaish utusamea wainmame? —tusag iniidau. Tama ni chichaak: —Minak Jisus usukin nugkan uchupig jiijuí anujtujuk: Nijamita, tujutmatai nijamin wainmakmajai, —tau.
Wajumak fariseo aidau chichainak: —Nunú aents dutijama duka Apajuí awemamuk amaitsui, dekas Apajuí awemamuitkug tsawan ayamtai aig takamaitsui, —tuidau. Nuna tuinai tikich chichaidau: —¿Tudaugtinaitkush utusaya aents dutikmainchaunash aikash takaawa? Tusag ditak kanajajui.
Nunikag waketjusag duwik wainmachu wekayin tsagajun jegaantag: —Amesh aents amina etsaentamjaush ¿ya tame? Tusa iniam ni chichaak: —Wika Apajuin etsegtinai tajai, —tiuwai.
Nuna tutaish judío aidauk, dekas jujú wainmachuwe nuuwap wainmake tumain dekapenachu, nuninak wainmachu apajin dukujijai untsukag,
iniinak: —¿Jukaih atumi uchijum wainmachu akiinauwai tuina nunú? ¿Nunin akiinaush yamaish utugsaya wainmawa? —tuidau.
Tiagtai nuna apají dukujijai chichaak: —Juka iina uchijí wainmachu akiinauwa nuuwai,
tujash wajuk wainmake duka iik dekagtsuji, tuja yaki niimtikme dushakam dekatsji. Ni iniastajum, nigka uchuchichua aanin asa, nigki ujapamainai ni wajuk wainmake nunak, —tiuwai.
Nuna tiajua nunak judío aidau: Jisusak dekas Apajuí awematnaitjai tibauwa nuwapita tuidauk jega ijuntainmak jiikí ajapami, waichu atí tusa chicham umikbau asamtai, nuna dutijamawainum tusa ishamainak tu chichakajui.
Nuniau asamtai wainmachu apajig dukujijai: —Ni iniastajum tikima uchuchichui, —tiuwai.
Nuna timatai judío aidau duwik wainmachu aajakun ataktú untsuká itan chichajak: —Apajuiya nuna emtin dekaskenum waitjutsuk etsegkata. Jutiik dekainaji nu aentsua duka tudaugtinai.
Tiagtai ni ayaak: —Wika dekatsjai, dekas tudauwashit nunak. Wika duwik wainmachuitkun, yamai wainmag junak shiig dekajai, —tiuwai.
Tutai ataktú iniinak: —¿Utugtamkame? ¿Niimtijamtatkush wajina dutikame? —tuidau
Tusá iniam: —¿Wagka dutik etsaentugmae tusa etsegkuish dekaskeap tawa tujutchayatkugmesh, ataktú etsegkati tusagmesh wakegagme? ¿atumesh ni nemagkatasajum wakegau asagmek tajum? —tiuwai.
Tusa tutai pegkegchau chichajuinak: —Amek nunú aents nemagme, tujash jutiik Moisés aajakua duke umigji.
Moisesan Apajuí aujujakua duka dekaji, tujash au aents amina etsaentamja duka machikish dekantsui, niish tuwiyampaita duka, —tiaju.
Tuinam aents wainmachu tsagaju chichaak: —¡Waj! anentai jeagmainkaih mina etsaentuja nu, tujash atumek dekatsjume tuwiyagkita nunú aentsush.
Jutiik dekaji Apajuik aents tudaugtin aidau wakegamunak umigtsui, nigka niina emematuinak ni wakegamun umiina nuna antujuinawai.
Duwikish tuke dekachbauwai, aents wainmachu akiinaun makichik aents etsagajui tusa etsegbaukesh.
Aents mina etsaentuja nu, Apajuí awemam taachuitkug, makichkish aikamaitsui, —tau.
Tusa tutai: —Ame akiinmawaik nagkamsam ibau tudau aajakuitkumek, ¿jutii jintinkagtuatasam wakegam? —tusag jega ijuntainum pujaun jiikiag awemajui.
Nunú dutika wainmachu tsagaju jiikí awemamun Jisus dekaa wekamá wainak: —¿Amesh Apajuí Uchijinish dekaskeapi tamek? tiuwai.
Tama nu aents chichaak: —¿Apuh dusha yaita? Wisha nuna wainkan niinig dekaskeapi titajai, —tau.
Tutai Jisus ayaak: —Amek duka wainme, wi amijai chichaag juuwaitjai, —tumabiuwai.
Tutai nu aentschakam Jisusan tikishmatug pujujus: —Apuh, yamaik ame tame nunak dekaskeapi tajame, —tiuwai.
Tutai Jisus ayaak: —Wi ju nugka juwi tauwaitag nunak, aents aidau: Wika pegkegchau asan wainmachua nuninaitjai, nunin asan Apajuinak dekatsjai tumamainak, Apajuin tsagkugtugta tama, ditá pegkegchauji tsagkujam, wainbaujai betek wetinme; nuniai tikich aidau: Wika pegkegchaunak takachujai, nunin asan wainmaujai betekaitjai tumamaidau asamtai, Apajuí ditá pegkegchauji tsagkujacham, Apajuinak dekatsuk wainmachujai betek juwakagtin asamtai, tauwaitjai, —tiuwai.
Nuna tutai fariseo aidau wajaidau iniinak: —¿Jutiish wainmachu aina annukaitag? —tuidau.
Tiagtai Jisus ayaak: —Atum wainmachu ainakjumek atumin tudaugminish bakumamainchau amainaitjume, tujash atum wainbauwaitji tajum awi dekas bakumatin ainagme, —tiuwai.
Nunik Jisus chichaak: “Dekas tajime: Uwijá wenuke waitijiya nuní waitsuk, yajá yantamnum wayaa nunak aents kasa nunin ainawai,
tujash dekas uwijan kuitamna duka waitijin wainai.
Tuja waitin kuitamnuk, uwigjintin minitai ayatak waitin ujati idaitinai, nunak uwigshakam niina chichamenak shiig antujin ainawai. Nuniau asa ni jiyaakushkam makí makichik daajinak adaituk jiinai.
Dutika jiijá juki ni eemak, uwijan ukuunum saak weegame, nunitai uwigshakam nuna chichamenak shiig antuju asag saetinai.
Uwijak niina wainchataijinak, chichamenakesh yajá antujiatkug nemagchau ainawai, ayatak pisag shiminai”, tiuwai.
Jisus juna pachis fariseo aidaun jintintuauwai; dutikamashkam ditak nuna tujamkumpap tawa tusag dekaachajui.
Jisus ataktú chichaak: “Dekas tajime: Witjai uwijan wenuke waitijiya numamtinnuk.
Tuja wi taatsaig kuashat kaunawaju ainawai, tujash nunú aidauk kasa, uwijan yajumin ainawai. Nunak uwijak chichamenash antujuinatsui.
Witjai waitiya numamtinnuk, aents minai waidauk uwemjagtin ainawai. Nunú aents aidauk shiig dakujus batsamtinai Apajuí kuitabau asag.
“Kasak ayatak kasamkatatus, magkagtuatatus, jegan tsaiktatus mininai. Tujash wika pujutan jukitnume, nunikag shiig atsumkas batsamsatnume tusan miniuwaitjai.
Witjai dekas aents uwijan shiig kuitamna numamtinnuk. Nunin asan mina aentsug uwemjatnume tabaunum mantamnattajai.
Untsu aents ayatak akiká, kuitamjutkata tusa ukukbau aidauk, kuntin yukagtin uwijan yuwatatus minittaish, uwijak niinuchu asagmatai tupikaak ajapa ukukmatai, nunú kuntin yukagtin yuwak ipisig ishimnai.
Nunú aents tupiká duka, ni tagkujichu asamtai, ayatak akikam takau asa nuniawai.
“Witjai dekas aents uwijan shiig kuitamna numamtinnuk. Wika mina aentsug aidaunak shiig dekainajai, nunisag ditashkam minak shiig dekajuinawai.
Aantsag mina Apajush shiig dekajui, wishakam niinak imatiksanuk shiig dekajai, nuniau asan wika mina aentsug pujutan jukitnume tabaunum mantamnattajai.
Uwig tikich wenuknumiaya numamtin, tikich mina nemagtuidaush ajutui, nunashkam yajuakan makichik wenuknumak chimpiaku utugmaina numamtuk ijumjattajai, dutika ai ijunjag batsamsag, mina chichamjun antugtuinakui wiki ditanak kuitamkattajai.
“Mina Apajuk anentui, wika mina aentsug aidau uwija numamtin aina nuna ayamjakun, mantamnan ataktú nantaktin asamtai.
Tuja minak mantumain ainatsui. Wika wiki sujumankattajai. Wiki sujumankan jakan ataktushkam wiki nantaktinaitjai. Wi nunimain ajuta nunak mina Apag nunikta tujutiuwai.”
Jisus tusá chichaamun judío aidau antukag, ditak pempeentunikiag pampandayidau.
Nuninai kuashat aents chichainak: —¿Wagka aanin wakan pegkegchau egkemtuam imaanag chichaa wekaga aniaush antujuinagme? —tuidau.
Tujash tikich chichaidau: —Makichik aentskesh wakan pegkegchau egkemtuamuk junak imatiksag chichamaitsu jama. ¿Itusaya aents wakan pegkegchau egkemtuamush aents wainmachunash niimtikmainaita? —tuidau.
Tsetsek tepeau ai, Jerusalén jistamaidau jega Apajuí ememattai jegamkamua nunú tsawan jegau asamtai.
Tuja Jisus jega Apajuí ememattainum Salomón waiti ujagbaunmanini wekagun,
judío aidau Jisusan tentea apakag chichajuinak: —¿Wajupa asamea shiijash etsegkattame? Ame dekas Kristuitkumek, shiig ujajatkakia, —tuidau.
Tiagtai Jisus ayaak: —Wika timajime, tujash atum minak nuna etsegkuish dekaskeapi tujuttsugme. Mina Apag dutikata tusa inatjamunak wika paan iwainakan atumnash iwaintajime.
Tujash atumek mina aentsjuchu asajum, dekaskeapi tujuttsugme.
Mina aentsug aidaunak shiig wainjai, ditashkam shiig chichamjunash antugtuidau asag, uwig aidau uwijá kuitamnun nemajuina numamtuk nemagtuinawai.
Wi ditanak pujut tuke atina nunak suwajai, dutikamu asag ditak tuke waittsashtin ainawai. Minai batsatunak makichkikesh atanjukchagtin ainawai.
Mina Apag ashí tikich aidaunash nagkaesauwa nunú minak sujusuí. Nunin asamtai niina uwejen aunak makichkish atanmain ainatsui.
Wika mina Apagjaig makichkiuchitji, —tiuwai.
Tutai judío aidau kayan jujukiag tukutá tuidau,
dutikainam Jisus chichaak: —Wi mina Apajun senchijin takaakun kuashat pegkeg aidaun atumin iwaintukmajime. Tuja, ¿wají takasbaunma minash kayaish tukugtasagmesh wakejutagme? —tau.
Tama dita aiinak: —Jutiik ame pegkeg iwainajam takaamunmag kayaik tukumaitsujime, amek dekas shiig aentsuitkum Apajuí pegkegchau chichagkum, Apajuiya imanuk jumamam duwi kayaik tukunjattame.
Tiagtai Jisus chichaak: —Atum chicham umiktina nuwig: ‘Wika atumnak apajuí ainagme tajime’, tusa agagbauwai.
Apajuí chichame agagbauwa nuanuig: ‘Atumek apajuí ainagme’ tujamui, nunak dekas tujamainawai.
Apajuí mina ju nugka juwi awetimtai tau asan, wika Apajuin Uchijiyaitjai takuish, ¿wajuk anentaimsagmea, Apajuí pegkegchau chichagkaume tusagmesh tujutjume?
Wi mina Apag wakega dutiksanuk takaachbau wainkugmek dekaskeapi tujutigpajum.
Mina dekaskeapi tujutchamin dekapeakjumesh, mina Apag dutikata tujutmawa nuna wi iwainakan takaakui, nu wainkajum dekaskeapi tujuttajum, nuniakjum minai Apag ai, wi niijai pujag dushakam dekaajum dekaskeapi timinjum.
Tutai ataktú achikag jukiagta tuidau, imatikainam Jisus jiinki wegak uwemjauwai.
Nunik Jisus wakitki namak Jordagkan amain etsá minitaijiya nuní Juan yamijatujakbaunum jegaa pujusuí.
Nunikmatai kuashat aents wejiag wainainak: —Juan aents dutikmainchaun iwainachkush jujú aentsun pachis chichaaya duka dekaske, —tuidau.
Nuna tuidau asag nui batsataidauk kuashat aents Jisusnak dekaskeapi tiajui.
Yaakat Betanianmaya aents Lázaro daagtin jaak tepau. Duka umayí María, Marta aatus ijunag nunú yaaktanmag batsamajakajui.
Maríaya juuwai kugkuinu juki Jisusan nawen ukatug niina intashinig ujugtujua nunú.
María, Martajai Jisusan chichaman akupjuinak: —Apuh, amina kumpajum aneetaigmea duka jaawai, —tiajui.
Nu akatjamu tusá ujaam Jisus: —Aunak tuke jaak jakashtatui, Apajuí senchijin, nuigtú Apajuí Uchijí senchijinashkam iwainaktatus aniawai, —tiuwai.
Jisusak Martan niina kaijai, nuigtushkam umayí Lazaronashkam senchi aneejakuí.
Imaatiknaitak jaawai tabaun antukashkam wetsuk, ni pujamunmag jimajá kanajui,
nunik ni jintintaiji aidaun chichajak: —Judeanum ataktú wakettsaik wegagmi, —tiuwai.
Tama dita ayaak: —Jintinkagtinuh, amina awiya judío aidau kayai tukú tukugmainakua mantamawagtatus imatijabiagmaya nuniaigkik, ¿awi ataktú wemi tusamesh tame? —tuidau.
Tiagtai Jisus ayaak: —¿Makichik tsawantan doce hora ajatsuak? Aents tsawai wekaguk tukuumaitsui, shiig wainak wegau asa.
Untsu kashi wegauk tukuumain ainawai, tsaaptinum wainmak wegachu asa.
Nuna ti nuigtú: —Iina kumpají Lazarok yamaik kanag tepawai, tujash wi wejin inankittajai, —tiuwai.
Nuna tutai ni jintintaiji chichajuinak: —Apuh, dekas kanag tepauku nantaktatajama, —tuidau.
Jisusak Lázaro jakamtai taunak, ditak ayatak kanagmatais tawatai tusag tiajui.
Tiagtai Jisus paan iwainak: —Lazarok dekas jakae,
tuja wi awi juwakchau asan shiig aneajai, atumek wi au inanbau wainkajum dekaskeapi tiagtin asagmin. Tujash jegaa diisagmi, —tiuwai.
Tutai Tomás, Jimagmamu tutaiya nunú, tikich Jisusa jintintaiji aina nuna chichajak: —Jutiish niijaig wegagmi, mainakush jutiijai mantamatnume, —tiuwai.
Jisus Lázaro pujutain jegakmá, Lázaro ukusam cuatro tsawan wegai jegauwai.
Betaniak Jerusalén jegattak kampatum kilómetro jegaantu.
Tuja kuashat judío aidau shimutkajui Marían, Martajai ijagsagtatus, umayí jajukam buutuinak senchi wake besemag batsatu asamtai, anentain ichichtugtasag.
Nuninai Jisus taattak minawai tabaun Marta antuk, Jisusan igkugtatus jintai, Maríak jegag juwakui.
Nunik Marta Jisusan igkug chichajak: —Apuh, ame juwi pujutaik mina ubajuk jamain wajakchae,
tujash wika yamaikish ame Apajuí segamunak imatiksagkeap amamainaita tajai, —tiuwai.
Tusá tama Jisus ayaak: —Amina umaimik aneantatui, —tau.
Tama Marta chichaak: —Dekas tame, wika dekajai tsawan nagkantina duwi aneantina nunak, —tiu.
Tutai Jisus chichajak: —Witjai jakaunash inanmainnuk, wikitjai pujutnash sukagtinnuk. Aents minai kajinas anentaimaidauk, jakaash pujut nagkanchaunum pujusagtinai.
Tuja yamai iwaaku batsata dushakam, mina: Dekas Apajuí Uchijimpapi, tujutuinak imá minak umigtuidauk, waitut nagkanchaunmag wechagtin ainawai. ¿Dusha amesh dekaskeap nuniktinaita tamek? —tiuwai.
Tama: —Ehé Apuh, wika dekaskeapi tajame. Amek Apajuí Kristun ju nugka juwi awematnaitjai timawa nunú asam, Apajuí Uchijiyaitme, tiuwai.
Nuna tusa ukuak, Martak kai Marían jegantun niinak akanki: —Jintinkagtin juwi taa untsugmawai, —tiuwai.
Nunú tamawaik Maríashkam wajaakug Jisusan wainkatatus wejiuwai.
Jisusak yaaktanmag eke waitsuk, Marta igkugbaunmag pujau.
María waujus jiinki wetai, judío aidau María anentai ichichtuinak kauná batsatushkam: Umayí ukusbaunum jegantá buuttasas wegatai, tusag pataetukajui.
Nunik Maríak Jisus wajamunum jegantá tikishmatug pujus: —Apuh, ame juwi pujutaik, mina ubajuk jakachampastaih, —tau.
Tusa María buuttai, judío Marían pataetuk kaunkaushkam buutiagtatman Jisus wainak, shiig senchi wake besemag dekapjauwai.
Nunik: —¿Tuwí ukusmaugme? —tusa iniimu. Tutai: —Apuh juwi ukusmaji, tantá diistá, —tiajui.
Tima jegan diikmá wainak Jisus buutu.
Nunitai judío aidau: —¡Diisjuah, yaitnaku aneejakuajah! —tuidau.
Tiagtai tikich aidau: —¿Jujú wainmachunash wainmitkauwe ibaush, Lázaro jataish utugkatnuki, ni pujutaish jakatnasha? —tuidau.
Jisus ataktú senchi wake besemag dekapjau, nunik waa muun taimunum ukusá kaya aputukbaun jegantun:
—Kayak ekektajum, —tiuwai. Tutai Marta chichaak: —Apuh, mejeawastaih, ukusam cuatroa imania kintamjae, —tau.
Tutai Jisus ayaak: —¿Ame dekaskeapi takumek Apajuí senchijí iwainamu wainkattame timajam duka, dekaskeap dutikmainaita tatsumek? —tiuwai.
Timatai Lázaro ukuaku epenbaun, kayan eketkaju. Dutikamtai Jisus nayaimpin pagkai diyaak: —Apawah see tajame, amek minak tuke antugtau asamin.
Wika shiig dekajai, amek minak tuke antugtusmeké ame nunak. Nuniayatkun yamai tajame, jujú aents ijuna jushakam shiig wainkag, dekas Apajuí awemamuapi tujuttinme tusan, —tau.
Nuna ti idayak senchi untsuká: —¡Lázaro, nantakim agaa jiinkita! —tiuwai.
Tama Lazaroshkam ukuaku uwejé nawejai jaanchi shiig pempeaja, nuigtú yapiin jaanch aputusa ukusbauk imanisag jiinkiuwai. Nunikmatai Jisus chichaak: —Atiatajum wetí, —tiuwai.
Kuashat judío aidau Marían uyunainak yujaidauk, Jisus nu dutikamu wainkag: Dekas juka Apajuí Uchijimpapita, tiajui.
Tujash wajumak aents fariseo aidaun jegajuawag, Jisus dutikamun pachis ujakajui.
Nunú ujakajam fariseo aidau, sacerdoten apuji aidau, nuigtú apu ditan nagkaesau aidaujai ijunjag chichainak: —Au aentsua nunú aents dutikmainchaun kuashat iwainag takaa aush ¿utugkattaji?
Ayatak idaisa ajinig ashí aents aidau niinak: Dekas Apajuí Uchijimpapita, tusag nemajiagtai, Romanmaya apu aidau suntajan ishitjamkamtai kautjamak, jega Apajuí emematku ijuntaiya juna yumpunjamainak ashí jutiijai amupaktatajama, —tuidau.
Nuna tiagtai nuwiya Caifás daagtin nunú mijantin sumo sacerdote atí tusa adaikam pujau asa chichaak: —Atumek duka machikish dekatsjume,
anentaimsagmesh diyatsjume, ashí aents jinumaina nuna makichik aents mantamnamaina duka, —tiuwai.
Nunak Caifasak nigki nagkamig tichauwai. Nunú mijantin ni sumo sacerdote wajas pujau asamtai, Apajuí tu anentaimtikbau asa, Jisusai judío aidaunum mantamnatnuk, tiuwai.
Tujash imá judío aina nuwigkik maam amaitsui, ashí aents tikich nugkanum batsata nunashkam uwemtikak niina uchijí emakta tau asa, Jisus maam atinun taku tiuwai.
Nuna timatai nunú tsawantaik apu aidauk: Jisusak dekas mantamnati, tusag chichaman umigkajui.
Tibaun Jisus dekagmama shiig wantinka wekaemainchau asamtai, Judea nugkanak ukuak, makichik yaakat yaijuch Efraín tutai uwejush tikiju anem aunum weuwai. Nui jegaa ashí niina jintintaiji aidaujai ijunag pujusuí.
Nuniamunum judío aidau Pascuatin uwijan maawag yuujakú aina nu tsawan tikiju wajasú asamtai, kuashat aents Jerusalén ashinaidau, nui jegawag: Nu jista tsawaakuig pegkediaja jistamtai atí, tibau asamtai nuna umikagtatus.
Tuja aents aidauk Jisusan wainkagtatus egaa yujajuidau, nunidau asag jega Apajuí ememattainum wayaa ekeemsajash pempentunisag iniininak: —¿Atumesh Jisusash wajuk anentaimtagme, ju jistanmash minitpash, atsa pujustimpash? —tuidau.
Fariseo aidau sacerdote apuji aidaujai aentsun akatenak: —Makichkitigmekesh Jisus pujamuji dekagkugmek etsegkatajum, achiká jukimi, —tiajui.
Seis tsawan asa jista Pascua jegatin ai Jisusak Betania weuwai, Lázaro jakamtai ni inankiuwa nuna pujutaijin.
Nui jegamtai Jisusan eme anentsag yutain umigkajui. Dutikawagmatai Marta yutain pekasmatai, Lázaro, nuigtú tikich aidaush Jisusjai mesanum jegantag ekeemsag yuwidau.
Nuninai María kugkuin ayatak nardok najanamu, senchi akik trecientos gramos ajamun juki tajuntun, Jisusa nawen ukaatuk, niina intashinig ujujtujui. Nu dutikamu kugkuntig jeganak akijuauwai.
Imanikmatai Judas Iscariote, Jisusa jintintaijitak pempeentuki sujuktina nu chichaak:
Nunak Judasak dekas ujunauch aidaun puyatjakug tichauwai. Nigka kasa asa kuichik egketai kuitamkata tusa susam wekagas, aents aidau nu egketainum kuichik chimpiamun, wakenmag kasamá wekagu asa dutikatatus tiuwai.
Nuna tutai Jisus chichaak: —¡Tutsuk idaisata! Junak mina ukugsagmatai jutijuawagtinun jutijawai.
ujunauch aidauk atumjaig tuke batsabiagtatui, untsu wika atumjaig pujushtatjai, —tiuwai.
Kuashat judío aidau Jisus Betanianum pujawai tuinamun antukag wegajui, niina wainainak Lazaronashkam jakau aig Jisus inankiu asamtai, wainkata tuidau asag.
Nudiagtai sacerdoten apuji aidaushkam: Lázaro maami, tusag chichaman umigkajui,
ni nantakbaujin wainainak kuashat judío aidau Jisusan: Dekas Apajuí Uchijimpapita, tusag nemajuidau asagmatai.
Jista Pascua atin asamtai, kuashat aents Jerusalén wegajui. Nunik kintamag tsawaukmag, Jisus taattak minawai tuinamun antukag,
duká tsupijag jiinjag igkuinak, senchi untsumkag: —¡Apajuí awemamu jutii Israel aidauti Apuji, iina agkanmitkagmatatus mina jujú emematiagmi! —wajaidau.
Jisusak burrun wainak nui ekeemi minau, duka duwik agagbaunum:
“Yaakat Siognumia aents aidautigmek ishamkaigpajum, diistajum atumin apujum burrunum entsatkau mina nunú”, tawa nu uminkauwai.
Jisus burrunum ekeemi wetaish, ni jintintaiji aidauk nu agagbau tawa nunak anentaimtugchajui, nunikajuitak Jisus nayaimpinum wakitkimtai, Jisus nuniktinun pachis yaunchuk agajajua duka, dekas imanisagkeap uminkae tusag adeajajui.
Aents aidau Jisusa nemajus yujaidauk, Jisus Lázaro jakaun untsuká inantun wainkaju asag, nuna dutikame tusag, ashí dita wainkamujinak tikichnash ujaidau.
Jisus aents dutikmainchau dutikamua nuna antukaju asag, aents aidauk Jisusan igkugkagtatus jintujajui.
Nuniagtai fariseo aidau pempentunisag tudayinak: —¡Diisjuah, ashí aents igkugtatus ashintuinana! Ii chicham umikmag duka dutikmainchau emaji, —tiajui.
Jista tsawagmatai Apajuin emematiagtatus Jerusalén wegamunum, wajumak griego aents aidaush pachiinkajui.
Nunú aidau, Felipe yaakat Betsaidanmaya Galilea nugkanum pujuwa nuna jegaantag: —Apu Jisus wainkatasa wakegaji, —tiajui.
Tima Felipe Andresan jegajua ujakú, nunik niijai atuegak Jisusan jegajuawag, tujamainawai tusag ujakajui.
Tusá ujaam Jisus chichaak: —Wi Aentsmaga Akiinaun nayaimpinum wakitkittag duka yamaik tsawan umiintugkae.
Dekas tajime: Ajakan jigkayí akaká nugkaa ajachmak nunisag makichik jigkaik awai, untsu nugkaa initak ajaam jaka tsapai nejeakug kuashat jigkaijuwame.
Aents ju nugka juwi pujutan imá senchi wakegauk uwemjashtin ainawai. Untsu aents pujutin uyumachuk uwemjatin ainawai.
Aents mina umigtuktatus wakegauk nemagtuktinme, mina umigtin aidauk wijai pujusagtinai, tuja mina umigtin aina nunak mina Apagshakam eme anentinai.
“Yamaik shiig kuashat anentaimkun waitiajai. ¿Wajintajaki: ‘Apawah, mina mantuawagtata nunak idaitustinme’, titajash? Tujash wika ni tabaun umiktasan tauwaitjai.”
Nuna tusa: “Apawah, amina senchijum aents aidaush iwaintukta”, tiuwai. Nuna tai nayaimpinmaya chichaak: “Mina senchignak iwainakbaijai, tujash ashí aminí nagkaemaktata duwi awentsanuk iwainaktatjai”, tiuwai.
Nu tabaun nui aents ijunu antukag: —Ipamtai, —tiajui. Tuinai tikich chichaidau: —Nayaimpinmaya aents chichaké, —tuidau.
Tiagtai Jisus chichaak: —Juna chichaa nunak mina antumtijuktasag tatsui, atumin antumtijamkagtatus tawai.
Aents ju nugkaya aidau etegnagtina duka yamai jegawai, tuja yamaiya juwiki iwanch ju nugka juwi inama nunú depetkamu atata dushakam.
Mina numinum achiijag yakí takujiagmatai, jakan nantaakun, ashí aentsnak minai minaig ikaunmantatjai, —tiuwai.
Nunak ni wajuk maam atinaita nuna aentsun dekamtikak tiuwai.
Tutai aents aidau aiinak: —Jutii chicham umiktina nuanuig: Kristuk tuke pujutnui, tusa agagbauwa nu dekaji. Nunú taish, ¿wagka amesh Aentsmaga Akiinauk, maatasa yakí takuam atatui, tame? ¿Nu Aentsmaga Akiinaush yaita?
Tiagtai Jisus ayaak: —Yamaikik atumjai ijunjan pujajai, tujash dukap tsawantak pujushtatjai, wajumchik tsawanchik pujuttajai. Witjai tsaaptinjai betekmamtinnuk, eke atumjai pujag juwik wi jintinkagtamuk unuimagtajum. Suwenum wekaguk dekatsui ni wegamujinak shiig wainak wegachu asa.
Wi tuke tsaaptinjai betekmamtinun atumjai pujag juwik dekaskeapi tujuttajum, atumesh wi tsaaptinaitag nuna uchijí aminjum. Juna Jisus tusa idayak, aentsun ejamki jiinki weuwai.
Jisus aents dutikmainchaun iwainag ditash wainainamunum takataish dekaskeapi tichajui.
Dita nuninamunum Apajuí etsegtin Isaías agagbau: “Apuh, ¿ya iina chichamenash dekaskeapi tuinawa? ¿Apush yana niina senchijinash iwaintuke?” tawa nu betek uminkauwai.
Aatus nunidau asag dekaskeapi tumain dekapenachu. Tuja junashkam Isaías agak:
“Apajuí, nu aents aidaunak anentaimtanash anentaimainchau emakbau asag, jiinchakam epetkamua numamtin ainawai. Nuninchau ainakug mina chichamjun antukag pujutjin yapajinakuig, wi ditanak uwemtikmainaitjai”, tiuwai.
Isaías juna tiuwa nunak, Jisusa imanjin wainkau asa, niina pachis tiuwai.
Tujashkam kuashat aents aidau, nuigtú apu aidaushkam Jisusnak dekaskeapi tiajui. Nuninakjash fariseon ishamainak iwainmamainachu, ditá ijuntaijin tuke jiyaku jiyaam aig tusag.
Nunak aents eme anenkagtamua nuna imá senchi wakegainak, Apajuí dekas eme anentam amaina nunak imanchau anentuinak nunikajui.
Jisus senchi jiiká chichaak: “Aents mina dekaskeapi tujutuina duka, mina Apag awetiuwa nunashkam dekaskeapi tuinawai.
Tuja mina waituina duka, mina awetiuwa nunashkam wainainawai.
Wika ju nugka juwig tsaaptinnum wainmatiama numamtuk aents aidaun dekamtikatasan taamjai, mina dekaskeapi tusa nemagtuidauk suwenum wekagu wajukmaina numamtuk tudaunak takaa batsaminum tusan.
Aents mina chichamjun antayatak umigtachunak wika bakushtatjai; wika aents aidaun bakutasanuk juwig taachmajai, aentsun uwemtikatasan taamjai.
Mina dakitjak, chichamjunash betek umiachun bakutnuk awai, chicham wi tukagtimag nunuwai tsawan nagkanbaunum bakujattinuk.
Wika wi wakegamunak chichaatsjai, Apag mina awetiuwa nunú chichagkagtukta, nuniakum jintinkagtuata tujutbaun tajai.
Nuaduí wika mina Apag umiktajum tukagtimua duka, pujut tuke atina nunap sukagtawa tajai. Tau asan wi atumin ujaajim, nunashkam mina Apag tujutmawa dutiksanuk ujaajime”, tiuwai.
Pascua jegatin tikiju wajasú ai, Jisus ni Apajin wegaku ju nugka ukuktinjin dekau asa, ni jintintaiji aidaun nagkamsa aneejakbaujin iwaintukui, wetatak pujusash imatiksaik aneamujin.
Nunik yujumkan yuwinak pekaamsamunum Judas Iscariote Simogkan uchijiya nuna, Jisus sujutnum iwanch anentaimtijauwai.
Tuja Jisusak Apajuijai pujau taamujinak dekau, nunisag dekau ataktú Apajuiyai wakitkitnujin, nuigtú niina Apají senchimtika: Ashí ame diistá, tusa idaitusbauwa nunashkam.
Nuniau asa yujumak yuwaku pekagbaunum Jisus wajakí, awantak pataká nugkuagbaujin awimak toalla juki akachuma wajantuí,
nunik mantignum yumin yajaa apujus, niina jintintaiji aidau nawe nijattan nagkama nijatuk, toalla akachumamun juki ujugtuk emau.
Dutikak Simón Pedronashkam jegantun, nawe nijatjata tama: —Apuh, amek ibauwaitkumek mina dawejuk nijatjumaitsume, —tau.
Tutai Jisus ayaak: —Yamaikik wi juna jutikag juka dekatsme, tujash duwi dekaattame, —tiuwai.
Tusa tama Pedro chichaak: —Apuh, amek mina dawejuk tuke nijatjugchattame, —tiuwai. Tutai Jisus ayaak: —Amina nawemin wi nijagchamtaig, amek wijaig ijunmaitsume, —tau.
Tama Simón Pedro chichaak: —¡Untsu apuh, imá dawejuk nijatsuk, uwejush nijatjakum, buukeagshakam nijatjugta! —tiuwai.
Tutai Jisus ayaak: —Yamá mainuk pata patakag maak pujumaitsui tsuwatjin ajapau asa, ayatak naweeg nijatam amainai, anmamtuk atumek tsuwatchau ainagme, tujash ashí tsuwatchauk ainatsjume, —tiuwai.
Nuna ti ashí niina jintintaijin nawen nijatuk, Jisus ataktú ni awantak pataká nugkutaijin nugkujá mesanum jegantá ekeemas: —¿Wi juna jutikajim dusha atumesh shiijak dekajum?
Wi Jintinkagtin, Aputnash Apuitkun atumin nawemin nijatjajim antsagmek, atumesh atumin kakagchaujum pempeentunikjum iwaintuniktajum.
Junak atumin ditash juna wainkaja jutiksag takastinme tusan iwaintakun aikajime.
Dekas tajime: Inakak apujin nagkaesauchui, tuja awemamua dushakam awekagtiuwa nuna nagkaesauchui.
Juna wi tajim jujú shiig dekaajum, atumesh umiktasajum takaagtaik, Apajuí shiig aneas pujustinme tusa yaimpaktatjume.
“Tujash junak ashí atumin takun tatsujime. Wika shiig dekajime atumnak wi etegjau asan, nunin aigkish duwik Apajuí chichame agagbauwa nui: ‘Wijai ijunag yuwina nuwiyag pempeentugkiag sujutkagtinai’, tibauwa nunash dekajai.
Nuniayatkun junak ujajime, nu tsawan jegakui dekas Apajuí Uchijimpapita tujutminjum tau asan.
Dekas tajime: Wi awemamun dakittsuk juwauk, mina jujuinawai. Untsu mina jujuina duka, mina awetiuwa nuna juwinawai.”
Jisus nuna ti senchi wake besemag dekapeg, ashí antuinamunum paan iwainak: —Dekas tajime: Atum ainajum juwiyag makichik minak sujutkattawai, —tau.
Nuna timatai niina jintintaiji aidaushkam yana takug tawa tusag, mai niinia, mai niinia wajaidau.
Nuniai niina jintintaiji aina nuwiya, makichik Jisusa aneetaijiya nunú yujumak yuwamunum Jisusai ayaumas yuwak eketu.
Nunittaman Simón Pedro tutaya nu: Ame iniasta, tusa iwijau.
Dutikam ni Jisusan: —¿Apuh, dusha yaita? —tusa iniau.
Tama Jisus ayaak: —Yana wi pagkan uchutuan susattaja nunú atatui. Tusa pagkan puuk juki uchutua Judas Iscariote Simogkan uchijiya nuna susauwai.
Nuna dutika suwaig wamkes Judasan iwanch egkemtujui. Dutikamtai Jisus chichajak: —Ame dutikata tame duka wamkesam dutikata, —tiuwai.
Nuna tutaishkam makichkish anentaimtugchajui, ni sujam atinun takumpap tawa tusajag.
Judas kuichkin kuitamin asa, kuichik chimpitain takaku asamtai, tikich anentaimsajag jista atinnum atsumna nu sumakta tusampash tawa, nuniachkush ujunauch aidau susata tusampash tawa, tiaju.
Tama Judaschakam pagkan waujus yuwa jinkiuwai. Nunak kashi nunikui.
Judas jiinki wematai Jisus chichaak: —Apajuí senchigtina nunak, wi Apajuí Uchijiyaitkun Aentsmaga Akiinauwaitag duwi dekaawagtatui, nunak wi nuniktatag nuna wainainak Apajuinak eme anentiagtatui.
Wi niinak puyatjusa umigkamu asa, yaunchuk wi aajakbaujua nunak imanuk etittawai.
Uchuchig aidauh, atumjai ijunjanuk kuashat tsawantaik pujushtatjai. Judío aidaun: Egatkugmesh waitkashtatjume, timag dutiksanuk atumnashkam tajime. Atumek wi wegamunmag yamaikik minimain ainatsjume.
Chicham umiktajum tibaun yamai wishakam tajime. Ashí iikdaisajum makí makichik aneeniamu iwaintuniktajum. Wi atum aneamujun iwaintukjim aikasjumek atumshakam tikichjaish iikdaisajum aneenimain ainagme.
Atum aaja pempeentunikjum aneediagtaik, dekas Jisusa jintintaijimpap ainawa tujabiagtin ainawai, —tiuwai.
Nuna tutai Simón Pedro iniak: —Apuh, ¿tuwí wetatme? —tau. Tama: —Wi wetatag nuwig yamaikik minimain ainatsjume, tujash duwi pujusjum minitin ainagme, —tiu.
Tutai Pedro ayaak: —Apuh, ¿wagka yamaikish minimainchauwaitja? Wishakam amijai jakatasan umintsan wekaejai, —tau.
Tutai Jisus ayaak: —¿Dekaskek wijai mantamnatasam umintsam wekagam? Dekas tajame: Eke atash shinatsaig kampatumá: ‘Wika Jisusnak waintsamjai tujuttatme’, —tiuwai.
Nuna ti: “Atumek wi tajim nunú anentaimtakjum wake besemag pujuigpajum. Apajuiyaig dekaskeapi tusajum imá senchi anentaimkujum, minaishkam imanisjumek anentaimtajum.
Nayaimpinmag mina Apag pujamunmag kuashat agkan awai atum pujumainuk. Nu achakuig ujamaitsujime. Nu iman au asamtai, wi atum pujustinnak umigkatjime tusan wegajai.
Yamai wenu atum pujustinun umikan, ataktú wakettsanuk taattajai, mina pujutaijui pujustajum tusan atumin juwakun.
Atumek wi tuwí wegaja duka dekagme, nuniau asajum jintashkam wainjume, wajuk wi pujamunmash wamainaitjume dushakam.”
Tutai Tomás: —Apuh, ame wegamuk dekatsug aniautish, ¿wajuk dekaik minitji? —tau.
Tutai Jisus ayaak: —Witjai jinta numamtinnuk, tuja dekasketnash wikitjai, nuigtushkam wikitjai pujutnash sukagtinnuk. Imá minaig kajinas anentaimaina duke mina Apajuig jegamain ainawai.
Atum wi yaitja nunú shiig dekagkugmek, mina Apagshakam aikasjumek dekamain ainagme. Yamaiya juwikiuch mina waitjum nunisjumek mina Apagshakam wainjume, —tau.
Tutai Felipe chichaak: —Apuh, Apa iwainkagtukta, nu wainká maak juwakagmi, —tiuwai.
Tama Jisus ayaak: Felipeh, tuke atum wijai ijunjajum batsamin ainayatkugmesh, ¿eke shiig dekagtsumek? Mina shiig dekajuina duka, Apagnashkam aikasag dekainawai. Nuniaish, ¿wagka Apa iwaintugkata wainkatjai, tame?
¿Dekaskeapi tujuttsumek wi mina Apagjai makichik aentsua numamtinaitag duka? Wi tajim nunak nuigtú iwaintajim nunashkam wi wakegamugnakek dutikatsjai. Mina Apag dutikata tibaun iwaintajime.
Wi mina Apagjai pujau asamtai, mina Apag minai pujawai taja duka dekaskeapi titajum. Nu dekaskeapi tichamin dekapeakjumesh, wi takaamu wainkugmekesh, dekaskeapi tujuttsajum dekapjustajum.
Dekas tajime: Mina dekas Apajuin Uchijimpapita tusag umigtuidauk, ditashkam wi takaag juní nagkaemas takasagtin ainawai, wi mina Apag pujamunum wemataishkam. Awi wakan atumin pachisan Apajun segattatjime, ni atumin yaimpaktinme tusan.
Atum ashí atsumamu pachisjum, mina Apajush wakegamu, wisha wakegamua nu segatkugminig, imatiksanuk amastatjime, mina Apagnash shiig emematiagtinme tusan.
Atum mina pachittsajum dekaskeapi tusajum, ashí atsumamu segatkugminig imatiksanuk umiktatjai.
“Atum mina anenkugmek, wi chicham umiktajum tajim nunú betek umiktajum.
Dutika umigtakjuminig Apajun segattajai, atumiin pujus tuke ichichtamtina nuna Wakaní Pegkejin awetugmati tusan.
Nunú Wakaní Pegkeji dekaskea nunak jintinkagtina nunak, aents mina umigtuchu aidauk jumain ainatsui, waintanash wainchau asag, ni tabaunash dekamainchau ainawai. Tujash atumek wainjume, nigka atumiin pujau asa, aantsag tuke atuminig pujutnai.
“Tuke bitaika numamtukek ukukchatnaitjime, waketjusnuk ataktú tajuatnaitjime.
Machik asa mina umigtuinatsu duka waitkachagtatui, tujash atumek waitkattajume mantuawagmatai aneantatag duwi. Witjai pujutan sukagtinnuk, nunin asamtai atumshakam tuke wijaig batsamtin ainagme.
Tujash nu tsawan jegattawai, nunikmatai shiig dekattagme, wi mina Apagjaig makichik aentsua nuninaitag duka, antsagmek wi atumjai ijutkau pujamushkam.
Aents wi chicham umiktajum timawa nuna umiakug dekas mina anentak nuniawai. Nuna nuniaun mina Apagshakam aneettawai. Aikasnuk wishakam aneettajai, dutikamu asajum aan nagkaemasjum shiig dekajuattagme.”
Tutai Judas (Iscariotechu) chichaak: —Apuh, ¿amina nemagtamchau aidau wantiintutskesh itusamea imá jutiikesh wantinkagtuktatme? —tau.
Tama Jisus ayaak: —Mina anentuk wi taja nuna umiktatui; nudiaun mina Apajuk aneettawai. Dutikakui, wishakam mina Apagjai niina anentain tajuan tuke pujustinaitjai.
Untsu mina anenchau wi taja nunak umigtukchattawai. Atumin wi tajim duka mina chichamjuchui, Apag mina awetiuwa nuna chichamegai.
“Junak atumjai pujag juwik ashí ujajime.
Tujash wi mina Apajun segattajai Wakaní Pegkeji atumi ichichtamjatnun awetugmati tusan, nunú wi wemataish yaimpaktatjume nuniak jintinjamattajume, nuigtushkam ashí wi jintintuajim nunashkam anemtijamjattagme.
“Shiig agkan anentaimsa pujutan ukugjime. Wi shiig agkan anentaimsan pujutaijua nuna amajime, wika ju nugkanmaya shiig aneetan sukagtina nujai beteknak amatsjime. Nu uyumakjum anentaimkujum ishamá pujuigpajum.
Wika wegajai, nuniknush wakettsanuk atumjai pujustasan tajuattajime, tabaushkam antugtukmaugme. Dekas mina shiig anenkugmek, wi Apag mina nagkaetasu asamtai, nui wegajai tabaug antugtakjumek shiig aneemain ainagme.
Junak emtikan tajime, nu uminu wainkujum dekaskeapi timinjum tusan.
“Atumjaig kuashat chichaa pujushtatjai, ju nugka juna apuji iwanch midau asamtai, nigka mina depetumainjig senchijig atsujui.
Tujash mina Apag tabaun umigkattajai, wi mina Apag aneamujun ashí dekaatnume tau asan. “Wajagtajum, juka ukuaku wegagmi.
“Witjai dekas uva numijiya numamtinnuk, untsu mina Apajui ajakan kuitamna numamtina duka.
Mina kanaweg nejeachunak tsupiawai, untsu nejeaunak, jegamujinak asantak kuitamui aan nagkaemas nejektí, tusa.
Atumek wi jintintuamjim nu umiau asajum, ajak jeeshji asanjamua numamtin ainagme.
Wi atumjai ijuntsan pujag antsagmek atumshakam wijaig ijutkau atajum. Ajakan kanawe, numijin achitkachu nigki kanakí auk nejemaitsui. Atumshakam numamtuk wijai ijutkau achakjumek pegkeg aina duka iwainamaitsugme.
“Witjai dekas uva numijiya numamtinnuk. Atumek mina kadaujua numamtin ainagme. Wijai shiig ijutkauwa nunú pegkeg aidaunak iwainamainai. Atumek wijai ijutkau achakjumek Apag wakegamua duka makichkish dutikmain ainatsjume.
Makichkitigmekesh wijai ijutkau achakjumek, numí kanawe nejeachu asamtai tsupika ajapamu kukagmatai apetiama numamtuk awajam atinaitjume.
“Tujash atum wijaig ijutkau pujakjum, wi ashí jintintuajim dushakam betek umiakjumek atum atsumamu segattajum, nuniakjuminig ashí amastinaitjime.
“Apag mina anenta aikasnuk atumnashkam aneajime. Wi aneajim antsagmek atumshakam aneenitajum.
Wi chicham umiktinun ukugjim ju umiakjuminig wishakam aneettajime, wi mina Apajun chichamen umiju asamtai, ni anenta aikasnuk.
“Juna wi tajim nunak wijai betekak shiig aneasag dakujus pujustinme tusan tajime.
Chicham umiktajum tibaun wi patasnuk tajim duka: Mina nemagtin aidautigmek pempentunisjumek aneenitajum, wi atumin aneajim antsagmek, tajim nuuwai.
Makichik aents ni kumpajin ayamjuktatus mantamna nu iwainawai senchi anejata nunak, nu anejata nuna nagkaesau anejatmainuk atsawai.
Atum wi tajim nu imatiksagmek umiautigmek mina kumpag ainagme.
Nuniau asagmin wika inak ainagme tumaitsujime. Inakak apuji takaamujinak ashí dekagchau ainawai. Wika atumnak kumpag ainagme tajime, mina Apag tujutbaunak ashí ujakjim nuaduí.
Atum minak etegtuachu ainagme, witjai atumin etegjaunuk, dutikau asan mina chichameg etsegkujum, ajak senchi nejegama numamtuk wajaktajum timajim duka ajumaish tuke atinai. Nuaduí atum atsumamujum mina pachittsajum mina Apag segamak amasagtinai.
Yaunchuk timajim dutiksanuk tajime: Mina nemagtin aidautigmek pempentunisjumek aneenitajum.
Atum ditajai betek agtaik, dita aneenina aikagmasajag anempamain ainagme. Tujash wi atumnak dita aina nunin ainum tusan etegjan midau emakbau asajum, ditajai betekchau ainajum duwi kajegtamainawai.
Wi, ‘inakak apujin nagkaesauchui’ timajim duka aneaku atajum. Mina waitkagsaju aina dutiksajag atumnashkam waitkagmasagtinai. Mina chichamjun antugtukag umiidauk atum etsegbaun antuinakush, dutiksag umikagtatui.
Nunak mina nemagtuidau asagmin imatijabiagtinai, mina Apag awetiuwa nuna dekajuinachu asag.
“Wi juwi taan chichaman etsegkachuitkuig ditá tudaujinig bakumamainchau ainawai. Tujash yamaik mina chichamjun antukaju asag, wika dekachu asan tudaunak takaayajai tumain ainatsui.
Mina kajegtuidauk mina Apagnashkam kajejuinawai.
Wi iwainajan dita wainainai tikichish dutikmainchaun takaschauwaitkuig bakumamain ainatsui. Tujash wi iwainaja takaamun wainainayatak ayatak kajegtuinak, mina Apagnashkam kajejuidau asag bakumagtinai.
Nunak dita chicham umiktinjin agagbauwa nui: ‘Wainak kajegtukagtinai’, tawa nunú uminu asamtai aikajuinawai.
“Tujash wi mina Apajuiyan Wakaní Pegkeji dekaskea nuna jintinkagtinun awemattag nunú atumnak yaimpaktatjume, dutikak mina pachittsash shiig dekamtijamattagme.
Dutijamainakui atumshakam yama nagkamawaik tuke wijaig batsamsau asajum, mina pachittsajum tikich aidaush ujaktatjume.
“Nuna wi jintintuajim nunak minai kajintsá anentaimat megkaekaijum tabaunum tajime.
Tsawan jegataik jega ijuntainum wayaagminish agaa jigmagtin ainawai, dutijamawag mantamainak: Juka Apajuí wakegamu takaju asá jutikaji, tiagtinai.
Nunak mina Apagnash, minashkam shiig dekajuachaju asag dutijamiagtinai.
Juna tajim nunak, nu tsawan jegagtamkujaish wi tibauwa nu adeagminjum tusan ujajime. “Junak yaunchkek tichamiajime atumjai pujau asan.
Tujash yamaik mina awetiuwa nujai pujustasan wegajai, makichkitigmekesh tuwí wegame tusagmekesh inintsachugme,
wi nuna takui ayatak wake besemag pekagjume.
Tujash dekaskea nuna tajime: Dekas wi juwi pujutsuk wegamua nu imá pegkejai. Wi wechataik, atumin yaimpak anentain ichichtugmamaina duka tajutjamaitsugme. Nuaduí wi wenu nunak awetittajime.
Dutikam Wakaní Pegkeji taa, aents aidaun ditá tudaujin paan dekamtikattawai, pegkeg takata nuna, nuigtú aents aidau tudau takaidaun Apajuí suwimkan susatna nunashkam.
Tudau takaina duka, mina dekas Apajuí Uchijimpapita tujutuinatsu nu ainawai.
Wi pegkejan takaunuk mina Apajuí wetatjai, nunikmataig ataktuk waitkashtatjume.
Wakaní Pegkejiya duke Apajuí ju nugka juna apujin suwimkan susatna nunash dekamtikattawai.
“Atumin ujamainjuk juní kuashat ajutui, tujash atumek yamaikik ashí dekamain ainatsjume.
Tujash Wakaní Pegkeji dekaskea nunak chichauwa nunú, ashí dekaskea nunak jintinjamattajume. Nigka ni wakegamujinak chichatsuk, mina Apagdaun antukbaujin, atak agtina nunashkam dekamtijamattajume.
Wakaní Pegkejiya nu mina imanjua nunak iwaintugmak, imá midaunmayanak atumnak dekamtijamattagme.
Ashí mina Apagdauwa duka midau ainawai. Nuaduí Wakaní Pegkeji imá midaunmayanak atumnak dekamtijamattawai taja nunak tajime.
“Wajumak tsawantai minak waitkashtatjume, nunikjum dukapech tsawan asajum ataktú waitkattagme, eke mina Apajuí wegatsaig.”
Nuna tutai niina jintintaiji aidauk ditak pempeentunikiag iniininak: —¿Wajuk nunash takua, wajumak tsawantai minak waitkashtatjume, nunikjum dukapech tsawan asajum ataktú waitkattagme, eke mina Apajuí wegatsaig tujamji?
¿Wajina takua: Wajumak tsawan asajum tujama nunash tawa? Wajuk takus tawa dekamaitsui, —tuidau.
Nuna tusag dekas iniasmi tusag anentaimiagtatman Jisus wainak: —Atumin wi chichagkun: Wajumak tsawantai waitkashtatjume, nunikjum dukapech tsawan asajum ataktú waitkattagme, tajim duká, ¿atumek pempentunikjum iniininajum?
Dekas tajime: Atumek wake besemag anentaimtugkujum buuttatjume, nuniagmin aents pegkegchau aina duka shiig aneeniagtatui mina mantuinak. Nuninai atumshakam wake besemag pujamugmik sakapakjum ataktú shiig aneastatjume, wi nantakin wantintuktatjim duwi.
Nuwa uchigmatji jegagmak najaimak wake besemag pujuwame, nuniau uchin uchigmak shiig aneak najaimajakbaujinak kajimatame.
Anmamtuk atumshakam yamaikik buuttatjume, nuniagmin ataktú wi wantinkamtai waitkajum, atumi anentaiminish shiig aneasjum dakujustatjume, nu dakujutnak makichkish emegkatjamain ainatsui.
“Nunú tsawantaik makichkitigmesh inintsashtin ainagme. Dekas tajime: Mina pachittsajum mina Apag segamak, mina jintintaig asagmin ashí amastatjume.
Duwikik atumek minak eme anenjusjumek mina Apajuk segachuitjume. Tujash yamaik segatajum, mina Apag yaimpakui shiig aneasminjum.
“Yaunchkek atumnak augmatbaujai apattsan tuké jintinnujime. Tujash tsawan jegattawai, wi shiig paan mina Apajun pachisan ujaktatjim nunú.
Nunikmatai atumek tutupit mina pachittsajum Apag segatajum, wika atumi pachisnuk segatú pujugchattajime.
Apajuk tuké atumnak anempajume, atum mina anentu asagmin, nuigtushkam Apajuí dekas awemamuapita tujutjum duwi.
Wika Apagjai pujaun ju nugka juwig tauwaitjai, nunikun yamaik ju nugka junak ukuakun ataktú mina Apajuí wegajai.”
Tutai niina jintintaiji aidau chichajak: —Yamaik augmatbaujai apatka tutsuk shiig antumain tukagtiume.
Yamaik dekaji amek ashí dekame, nunin asam jutii anentaibaushkam shiig dekame, nuniau asam atsumatsme dita anentaibaujin tujuttinme tusamek. Nuaduí jutiik dekas Apajuiyap awemauwaita tuinaji, —tuidau.
Nuna tiagtai Jisus ayaak: —¿Yamá dekaskeapi tujutjumek?
Tujash yamaik tsawantak jegae, atum makí makichik kanagjum shimakjum, imá minakeuch ukugkittajum nunú. Tujash imá wikik juwakchattajai, mina Apag wijaig pujawai.
Junak wika atumek wijai ijutkau batsatkujum, shiig agkan anentaimsajum pujusminjum tusan tajime. Ju nugka juwi pujusjumek kuashat waitiamu igkugtinaitjume, tujash nuniakjumesh minai kajintsá anentaimsatajum, ju nugka juwi iwanch pegkegchaun takamtikagtina nunak wi depetkajai.
Nuna ti idayak Jisus nayaimpinum pagkai: “Apawah, minak tsawantak umintugkae. Minash ememattai etita aents aidaushkam: Dekas Apajuin Uchijimpapita, tusag dekajuatnume. Wishakam aminash dutiksanuk aents aidaunmash iwainaktajame, emematjamiagtinme tusan.
Ame minak ashí nugkanmaya aina nunak, nigki diistí tusam idaitugsaume, dutikakum senchigmishkam sujusmaume, mina nemagtin aidau ame sujusmauwa nunash pujut nagkanchaun susati tusam.
Nu pujut nagkanchauwa nunak, amina dekagmawag: Imá jukeapita dekas Apajuik, tujamainak, ame mina awetiuwaitam nunashkam: Dekas juwap uwemtikagtumainaita, tuidau jukiagtinai.
“Wika ju nugka juwi pujusnuk emematjame aminak, nuniakun ame umiktá tusam tujutiuwaitam nunash imatiksanuk takaakun dekamtikajai aents aidau emematjamtinme tusan.
Apawah, yamaik ame minash yaunchuk nugkash najannatsaig amijai emematjamin aajabia imanuk etita.
“Ame ju aents aidau etegjam sujusuitam nunak, wishakam amina pachisnuk shiig jintintuawagjai. Duka aminuk sujusuitme, dutikamu asag ditashkam chichamjumnak betek umigtamainawai.
Nunidau asag yamaik ashí wi takasbaug aina nunak shiig dekaawaje, dekas Apajuí dutikata tibaunak betekap takasé, tusag.
Aikasnuk ame mina chicham etsegtugkata tusam tujutbaunak imatiksanuk ujakagmajai, dutikam ditashkam wakejus antukagmae nuninak: Dekas Apajuí awemamuap tauwaita, tusag dekaskeapi tujutuinawai.
“Duwi ditanun pachisan segagme aminu asagmatai, tikich aents mina nemagtuinatsu nuna pachisnuk segatsjame.
Ashí aents midau aina duka aminu ainawai, tujamtai aminu aidauk midau ainawai. Nunú aidau mina emematjuinawai, tikich aidaushkam Jisusa imanjin wainkatnume tusag.
“Wika aminí minau asan ju nugka juwig nuigtuk pujushtatjai, tujash jujú aidauk juwainawai. Apawah pegkegmah, amina senchijum sujusbauwai wi kuitamag aikasmek kuitamkata. Iina umigtamainak ii makichik anentaimag nunisag ditashkam anentaimtinme.
Wi ju nugka juwi ditajai pujaknuk, ame senchijum sujusbauwai ditanak kuitamnujai, makichkish emegkatkachjame, dutikamaitak makichik megkaekae, yaunchuk chicham agagbauwa nu uminu asamtai.
“Nunikmataish ditak shiig aneetnume, wi shiig aneag imanisajag tusan, eke anuí minitsuk segajame.
Amina chichamjumnashkam jintintuawagmajai, dutikai aents aidau ditanak kajejuinawai. Wi ju nugka juwiyachuitag ditash nuninuk asagmatai.
Nunú aents aidaujai ijunag batsamsainum ditash batsasta tusanuk segatsjame, iwanch waitkainakuish ayamjukta tusan segajame.
Wi ju nugkanmayachuitag nunisag ditashkam juwiyachu ainawai.
Amina chichamjum dekaskea nunak umigtamkatnume ditash pegkeemtikata.
Ditanak aents katsek aidau batsatbaunum ishimjai, chichamjumin jintinkagtuatnume tusan, ame mina awetiuwaitam dutiksanuk.
Wi amina takagkun mina pujutjunak ashí idaitusjame, nunisag ditashkam aminu dekaskea nuna takagtamainak, ashí ditá pujutjinak idaitugmastinme tusan wakegajai.
“Imá jujú aidaunakek segatsjame, dita chicham etsejuinamun antuinak: Dekas nigkiap uwemtikagtumainaita, tusag nemagtukagtin aidaun pachisnushkam segajame.
Wi amijai ijutkau asamtai, ameshkam minai ijutkam nunisag, ditashkam pempentunisag ijutkau atinme, nuninak jutiijaish ijutkau asag makichik agtinme. Nuniagtai aents amina dekaskeapi tujamchau aidaush, ame mina awetiuwaitam nunash dekajuatnume, tusan segajame.
Dutiksanuk amina imanjum inagkeatjukiuwaitam nunak, imatiksanuk ditanashkam wisha inagkeatkijai, ii makichik duke anentaimag nunisajag, ditashkam nuninuk agtinme tau asan.
Wi ditajaig ajai, ame wijai ame, nunisag ditashkam makichkiuchia nunin agtinme. Nu dita nuninamun wainainak aents amina dakitjamin aidaush: Jisusnak dekas Apajuiyap awemauwaita, juna anea imatiksagkeap jutiinash anempaji, titinme.
“Apawah, ame sujusbau aina nunak mina pujutaijui ditash pujusag, nugkash najannatsaig ame mina anentujakú asam, amina imanjum ashí mina sujusum nunash wainkatin atinme tusan wakegajai.
Apag pegkegmah, aents amina dekaskeapi tus umigtamainachuk dekagmainatsui, tujash wika aminak wainjame, ju ame sujusbau aina jushakam ame mina awetiuwaitam nunak dekainawai.
Wi amina pachisnuk ditanak shiig dekamtikamjai, aan nagkaemasnush tuke dekamtiksanké atatjai, ame mina anentam aantsag ditaish atí, nuniakui jutiishkam ditajai ijutkau amí tau asan”, Jisus tiuwai Apajin segaak.
Jisus nuna ti inagnak, niina jintintaiji aidaun yajuak jiinki entsa Cedrón tutai amain katigká, numi olivos tutai ajakbaunum jegantaju.
Judas Jisusan sujuktinchakam nunak shiig dekau, nui Jisus ditajai kuashtá ijunin asamtai.
Nunin asa Judas, kuashat suntag Romanmaya aidaun yajuak, nuigtú sacerdote apuji, fariseo aidau ditashkam, jega Apajuí ememattain kuitamin aidau ishiakbaujai, lamparan, nuigtú jii ekemajag, nagkin tinamdaekag, Jisusan kautuawajui.
Imaninaig Jisusak ni dutikam atinjinak shiig dekagmamu asa, paan ditá emtin wajantá: —¿Ya egagme? —tiuwai.
Tuinam dita aiinak: —Jisus Nazaretnumiaya nu egainaji. Tiagtai Jisus ayaak: —Witjai nunak, —tumabiuwai. Judas Jisusan unupiagtatus wekagushkam, nui ditajai ijutkau asa,
Jisus: “Witjai”, tutai puyatkag wakettsag nugkaa kakekaju.
Nunikagmatai awentsag: —¿Ya egagme? —tiuwai. Tutai dita aiinak: —Jisus Nazaretnumiaya nu egaji.
Tiagtai Jisus ayaak: —Yaunchuk witjai timajim jama, mina dekas achigkatasa egatkugmek, tikich aina juka idaisatajum, wetinme, —tiuwai.
Nunak Jisus Apajin segaak: “Apawah, ame sujusbaunak makichkish emegkatkachjame” tiuwa nu betek uminu asamtai tiuwai.
Nuna tusa taig Simón Pedro tutaiya nu, espada akachumamujin ukuini juwakug, dekas sumo sacerdote inake Malco daagtinun kuwishí untsujiya nuna asankauwai.
Dutiktai Jisus Pedron chichajak: —Espadajum jukim awajata, ¿amek, mina Apag waittsati tujutbauwa nunak umimainchauk anentaimtujam? —tiu.
Nuna tusa taig suntag aidau, ditá capitanji, nuigtú jega Apajuí ememattain kuitamin aidaujai ijuntujag Jisusan achikag jigkajajui.
Dutikawag Anasa jeen ejegawajui Caifasa wegajin, nu mijantinig Caifás sumo sacerdote wajas pujau asamtai.
Nunú Caifás judío aidaun chichajak: “Ashí aentsun ayamjuk uwemtijatnuk, dekas makichik aents mantamnamainai”, tiuwa nunuwai.
Jisusan jukiag emagtai, Simón Pedro tutaya nu, tikich Jisusa jintintaijiya nujai ukunum pataesag weedau. Nunú tikich Jisusa jintintaijiya duka, sumo sacerdote waintai asa, Jisusan apú jeen awayagtai niishkam wayauwai.
Nunitai Pedrok agaag juwakui. Nunikmatai nu sacerdote waintaiji asa wayauwa nunú, waiti kuitamnun aujus Pedron awayauwai.
Nui Pedro waittaman, nuwa waiti kuitamin chichajak: —¿Amesh auna aentsun achikaja nuna jintintaijichukaitam? —tusa iniau. Tama Pedro ayaak: —Atsa, wika auna jintintaijichuitjai, —tau.
Tsetsek asamtai, sacerdote apujin inake aidau, suntajá apuji aidaujai, jiin ikapajag anamainak ijunbaunum Pedroshkam nui jegan anamak wajau.
Nuniai sumo sacerdote Jisusan jegantun, niina jintintaiji aidaun pachis, nuigtú wají jintinkagtinume tusa iniau.
Tama Jisus aimak: —Wika ashí aents antuinamunum chichaujai. Tuke jintinkagtinujai jega ijuntainmash, jega Apajuí ememattainum wayaanush ashí judío aidau ijunainamunmash paan iwainakan chichaujai.
¿Wagka minash ininjume? Minak inintsuk dekas wi chichaamun antuku aina nu, wajina pachisaya jintinkagtinuwe tusajum iniastajum. Dita wi tibaugnak shiig dekainawai, —tiuwai.
Juna Jisus tutai, jega Apajuí emematku ijuntain kuitamin makichik juwatki yapinum awatak: —¿Amesh sumo sacerdotesh tu chichagkamum? —tiuwai.
Dutikam Jisus ayaak: —Wi pegkegchaun chichakmataig tujutta, wajina tija nunú. Wi pegkejan taja duwish ¿wagka awatame? —tiuwai.
Nuna timatai Anás Jisusnak jigkagbautak awemauwai sumo sacerdote Caifás pujamunum.
Nuna dutikainai Pedroshkam jií anamak wajattaman: —¿Amesh juna aentsun achikaja auna jintintaijichukaitam? —tuidau. Tama Pedro chichaak: —Atsa wichauwaitjai, —tiuwai.
Tusa titatman sumo sacerdote inake, Pedro kuwishí asankauwa nuna patayí jegantun chichajak: —¿Wi amina Jisusjai numi olivos ajakbauwe nuwi niijai wajamin wainkamjamjama? —tau.
Nunikmatai Caifasa jeenian Jisusa jukiag Romanmaya apu pujusá inamtaijin ejegawajui. Dutikawag pag levadurajai pachimtsuk inagkamu yutai Pascua tsawau asamtai, judío aidauk nuwig wayachajui: Pegkegchau utsumakaja Pascuatin yuwachajaig, tuidau asag.
Nunidau asagmatai Pilato jiinki wajan iniinak: —¿Jusha wajukamtaiya achikjumesh itagtuaugme? —tiuwai.
Tutai dita aiinak: —Pegkegchaun takachuitkuig jutika achikaik itagmaitsujime, —tuidau.
Tiagtai Pilato chichaak: —Untsu atum jukijum, atumi chicham umitaigminish wajuk aentsush suwimak susami tibauwaita dutiksagmek suwimkak susatajum, —tiuwai. Tuinam apu aidau chichainak: —Jutii judío aidautik numinum achinag mantamnati tuinaji, tujash makichik Romanmaya apukesh, atum dutikatajum tichamu asaja iik dutikmaitsuji, —tiajui.
Nunak Jisus yaunchuk chichaak, dutik mantuatin ainawai tibau uminu asamtai tiajui.
Tiagmatai Pilato ataktú jega niina pujusá inamtaijin wakitki wayaa, Jisusa iniak: —¿Amekaitam judío aidau Apujim? —tau.
Tama Jisus ayaak: —¿Dusha amek anentaimsamek inintam, atsa tikich mina pachitus tujabiagmataig tujutam? —tiuwai.
Tama Pilato ayaak: —Wika judiuchuitjai, ame pataim judío aina nunú, sacerdote apuji aidaujai achigmakag jujamkiag minai itagmawaje. ¿Wají pegkegchauwa takasmaume juna jutijamawagtatkuish? —tau.
Tama Jisus ayaak: —Mina inamtaijuk ju nugka juchauwai. Wi juwiya ataik, mina jintintaig aidau achikag judío apuji aidaunum sujukainum tusag ayamjutuinak maanimain ainawai, —tiuwai.
Tutai Pilato chichajak: —¿Untsu nuniakmek amek dekas Apuapitme? —tau. Tama Jisus ayaak: —Ame tujutam duka dekaske. Wika ju nugka juwig chicham dekaskea nuna etsegkatasan tauwaitjai. Ashí aents chicham dekaskea nuna antukag umiina nu mina chichamjunak antugtuinawai, —tiuwai.
Nuna timatai Pilato: —¿Wajimpaya dekaskea dusha? —tusa iniau. Nuna ti ukuak agaa jiinki, judío aidau ijuntatman chichajak: —Wika ju aents bakumamainjinak dekajuachjai.
Tujash Pascua jegakuig, aents achikbau makichik jiiktá takugmin tuké jiinuweg dutiksag, atumi Apugminash ¿jiiktí tusagmesh wakegagmek? —tau.
Nuna tutai ataktú ashí senchi untsumkag: —¡Aanka jiikipa, dekas Barrabás jiiktá! —wajaidau. Duka Barrabasak kasa aajakuí.
Imatiagtai Pilato Jisusan suntag aidaun asutiatajum tusa inajui.
Dutikamtai suntag aidaushkam jagkin chapikmajag atsejutain najanawag atsemitkakag, jaanch yamakaitkaun anugjag,
chichajuinak: —¡Juuwai judío aidaun Apujig, emematmi! —awajuidau. Tuinakug yapinum awatuidau.
Dutikainai Pilatushkam ataktú jiintuki: —Wika ju aents bakumamainjinak makichkish dekajuachjai, tau.
Tusa Jisusan jagki atsejutai najana atsemitkakbaun, nuigtushkam jaanch yamakaitkau anugjamunak imatiksag jiikiuwai, dutika Pilato chichaak: —¡Juwi itanjai diistajum! —tiuwai.
Nunik jiinkimtai wainkag, sacerdote apuji aidau, achijatin aidaujai ijunag senchi untsumkag: —¡Achigtá! ¡Achigtá! —awajuidau. Imatiagtai Pilato ditan chichajak: —Imatjakjumek atum jukijum achigtajum. Wika ni pegkegchau takasbaujin mantamnamainjinak dekajuachjai, —tiuwai.
Tutaishkam apu aidauk: —Jutii chicham umiktin agagbauwa nu umiaku maumainaitji, wagki nigka, Apajuí Uchijiyaitjai tumamu asamtai, —wajaidau.
Nuna imatiagtai Pilatushkam nuní senchi ishamkagtukui.
Nunik jega niina pujusá inamtaijin ataktú wayaa Jisusan iniak: —¿Amesh tuwiyampaitpa? —tau. Tamashkam Jisusak aikchau.
Ayaacham Pilato chichaak: —¿Wagka minash aigtsume? ¿Dekatsmek wiitagjama achigtajum takunush, akupkatajum tusanush tumainaitag duka? —tiuwai.
Tusa tama Jisus ayaak: —Mina Apag dutikata tujamchakuig, makichkish minak dutijumaitsume. Tujash mina aminí itajiaja nu ainawai dekas amina nagkaetamsag tunamaina duka, —tiuwai.
Nuna tutai Pilato Jisusan, utusanuk jiikiag tusa kakantu, nunitaishkam judío aidauk senchi untsumkag: —Ame aanú akupeakmek Roma apujiya nuna kumpajig achattame. Aanka Jisusak nigki apuitjai tumamá wekaenuwe, nunin asa Roma apujiya nunak shiwajiyai, —awajuidau.
Nunú tuinamun Pilato antuk, Jisus agaa jiiktajum tusa idayak, chicham dekaku ekeemtaijin ekeemsauwai hebreo chichamnum Gabata tutainum. “Gabata” tawa nunak “kaya ukatkamu” taku tawai.
Pascuatin yuwatnun uminainak batsatai, etsashkam tutupit wajasú asamtai, Pilato judío aidaun chichajak: —¡Pai, juwi atumí Apugminak itantajime! —tau.
Tama senchi untsumkag: —¡Mantamnati! ¡Mantamnati! ¡Achigtá! —wajagtai, Pilato chichajak: —¿Atumí Apugminash wagkanuk achigtaja? —tiuwai. Nu tamashkam sacerdote apuji aiinak: —¡Aanka iina apujinchui, iina apujig Roma puja duke! —tuidau.
Tiagtai Pilatushkam: —Achigtajum, —tusag ditai sujua idaisauwai, dutikamtai dita Jisusan jukiajui.
Dutikam Jisus ni achinjatnunak numi yapajiamun yanakí jiinkiu, nain “buuk sakajua nuninai” tutainum jegatatus. (Duka hebreo chichamnumag Gólgota tawai.)
Nui ejentag achijag, nuigtushkam jimag magkagtinun achijag, Jisusan ejapeawag awajawajui.
Dutikawagmatai Pilato Jisusa chaiken taapnanum: “Jisus Nazaretnumia, judío aidau apuji”, tusa agag adujtukui.
Duka hebreo chichamai, griego chichamaish, latín chichamaishkam agagbau aajakuí. Dutikamun Jisusak yaakat tikiju achigbau asamtai, kuashat judío aidau nui nagkaemaidauk nu agagbaun aujuidau.
Nu dutikamu asamtai, sacerdote apuji aidau, tikich apu aidaujai Pilatun jegantag aujuinak: —‘Judío aidaun Apujiyai’ tusam agajum auk aikatsuk, juka ‘judío Apujiyaitjai tumamá wekaenuwe nuuwai’, tusam agagta —tiajui.
Nunú tuidaun Pilato chichajak: —Wi agagmag duka nunisag atatui, —tiuwai.
Suntag aidau Jisusan achijag, jaanchjin jujukiag ipaksumta imajin ichiajag makí makichik tinamdaekajui. Nuna dutikawag tikich dekas nugkutaiji ayatak yakiin nagkamsa apajá nugkaan ashimkamu asamtai,
suntag aidau ditá ditak pempeentunikiag chichainak: —Dekas juka ichiagchagmi, yana kayajig jiinkit nunú dekas jukiti, —tiajui. Nuní uminkauwai, duwik agagbau chichaak: “Mina jaanchjun, yana kayajig jiinkit nu jukitnai”, timawa duka.
Jisusa dukují, niina kaijai, tikich María Cleofasa nuwe, nuigtú María Magdalanmaya aatus Jisus achigbaunum anijus ijunaidau.
Nuniagtatman Jisus dukujin wainak, ni jintintaiji dekas niina aneetaijiya nunashkam wainak chichajak: —Dukuwah, yamaik anuwai amina uchigmik, —tau.
Tusa idayak, duwi ni aneetaiji wajattaman: —Anuwai amina dukuk, —tiuwai. Nunú tima niina dekas aneetaijig Jisusa dukujinak juki jegá emauwai.
Nuna ti Jisus ashí ni dutikmainjinak umikú asa, duwik agagbau uminkati tus: —Kitamajai, —tiuwai.
Tutai buitsnum vino chujuau aimkam pujaunum esponja ajugká juki, numi hisopo kanawen ayai takuji aapawajui.
Dutikam Jisuschakam vino chujuaunak uwag chichaak: —¡Yamaik ashí umikjai! —tusa tsuntsumá jakauwai.
Junak Pascua jegatsaig nuniku asamtai, apu judío aidau, aents achigbau aidauk achinjamutkek achagti, tusag dakitin asag, nunú tsawan ayamtaiya duka dekas puyatjusa diitai asamtai, Pilatun jegajiag chichajuinak: Suntag ishitkata aents achijam detaina nuna kagkajin kupijag, ashí kuwajag yajuaktinme, tiajui.
Tima niishkam suntagnak imatiksag ishitkauwai, dutikam suntagshakam dekatkau aents Jisusjai ayaumas achijam deta nuna kagkajiná kupigkajui, tikichnashkam dutiksag kupigkajui.
Nuna dutikawag Jisusan jegantun diikmag, jaka nematai, kupigtsuk idaisajui.
Dutikawaju ainaig makichik suntag nagkí Jisusan bijagnum iju ichigkuí. Dutikam numpa yumijai saekiuwai.
Wika nunak dekas wainkau asan etsegjai, wainkachbaugnak etsegtsujai. Wi wainai dutikawaju asagmatai, atumshakam shiig dekaatajum, nunikjum dekaskeap nunikuita timinjum tusan ujajime.
Nuna ukunchin kupigkachajua nunak, Apajuí etsegtin agagbaunum: “Makichik ukunchinakesh kupigkachagtinai”, tibauwa nunú uminkauwai.
Tikich Apajuí etsegtin agagbauwa nuwishkam: “Ijumu wainkagtinaitjume”, tawai.
Nuna dutikawagmatai, José yaakat Arimateanmaya, niishkam Jisusa jintintaiji asa, judío aidaun ishamau asa wakenmataik Pilatun jegají: Jisusa iyashin wi jukin ukustajai, tusa segauwai. Tama Pilatushkam: Jukita, tima José wejí Jisusa iyashin jukiuwai.
Nuna dutika ai, Nicodemo Jisusan kashi ausatatus jegajiuwa dushakam, treinta kilos kugkuin mirra, áloe tutaijai pachimjamun takus tauwai.
Nunikmatai Joseshkam nujai atuegak Jisusa iyashin jukiag, jaanch pegkeja jukiag kugkuin itanbauwai ukatuk pempeajag, judío wajuk ukumau ainawa dutiksag ukusajui.
Jisus achigbaunum ayaumas numi ajakbau aunum, aents ukustin waa taimu yamagmauch makichik aentskesh ukuschamunum,
judío aidau ayamtaiji tsawan ashí jegau asamtai, Jisusa iyashinak jukiag ukusajui nu imá tikiju asamtai.
Tumig tsawagmatai kashikmas suwe aig, María Magdalanmaya Jisus ukusbaunum weuwai, nunik jegakmá Jisus ukusá kaya aputuka ukukbau ekekam atatman wainak,
tupi tupikakua Simón Pedro tikich dekas Jisusa aneetaijiya nujai pujaun jegajuawag chichajuinak: —Iina Apujin ukusagma nunak jukiaje, tujash dekatsji tuwig ukusaje, —tusa ujakuí.
Tusa ujakajam Pedro tikich Jisusa jintintaijiya nujai ukusbaun diisagtatus wegajui.
Nunik mai tupikainayatak, tikich Pedro nagkaesau tupikau asa, niiyá eemak Jisus ukusbaunum jegantuí.
Nunik jegantá tekená diikmá imá sabananak wainkauwai, tujash nigka wayachui.
Nuniai Simón Pedro ukunum juwaku taankug, Jisus ukusbaun utuauwai, nunik diikmá imá sabanak atatman wainkauwai,
nuigtushkam Jisusa buuké pempenjamuk dushá akanka shiig ninuja aipkimun wainkauwai.
Nunú niiyá tantauwa dushakam wayaa niish wainak: Dekaskeap nantakne, tiuwai.
Ditak Apajuí chichame agagbaunum: Jisusak maamash ataktú nantaktinai tibauwa nunak aneenachu, nunidau nuna wainkag shiig dekaawajui.
Nunikag Pedro, tikich Jisusa jintintai aajakua nujai ditá jeen wakitkiajui.
Nuninaig Maríak juwak Jisus ukusbau agaajin ayaumas buutú wajau. Buutkabaikia Jisus ukusbaun tekenas diikmá,
jimag nayaimpinmaya aents pujun nugkuaju chaiknum makichik eketai, tikich dawenmanini ekeemtatman wainkauwai.
Nu nunik pekajaidau iniinak: —¿Wagka buutme? Tama nuwa chichaak: —Wika mina Apujun jujutkiagmatai, tuwig ukusagmae nunash dekachu asan buutjai, —tiuwai.
Nuna tusa ayampakmá aents wajattaman wainkauwai, dutikash Jisusapi tusag tachau.
Nuniai nu aents iniak. —¿Wagka buutme? ¿Ya egame? —tiuwai. Tama ni anentaimsag, ajak ajakbaun kuitamnuskaitai tau asa: —Ame Jisusa iyashí jukiuwaitkumek tuwí ukusmaume nu ujatkata, wi jukitjai, —tiuwai.
Tutai: —¡Maríah! —tiu. Tama ayampatua diikmá Jisusan wainak hebreo chichamai: —Rabuni, —tiuwai. (Nunak jintinkagtinú taku tiuwai.)
Nuna takug achikta tama Jisus chichajak: —Achigkaipa, eke mina Apajuí waatsjai. Wetá nunikam mina dekaskeapi tujutin agma nu, yamaik iina Apají pujamunum wegajai tujamae tusam ujaktá, —tiuwai.
Nu tima María Magdalanmaya dushakam, Jisusa jintintaiji aidau batsatbaunum jegaa: Wi dekas Apunak wainkamjai, nuniai juna akatugmae, tusa ujakajui.
Nunú tsawantin kintabaunum, Jisusa jintintaiji aidaushkam, judío apuji aidaun ishamainak, waitin shiig epediag ijunag batsatainai, pachiachmau Jisus ejapena wajantá ditan kumpamak: —Apajuí atumnash shiig agkan anentaimsa pujutan amastinme, —tiuwai.
Nuna tusa uwejen achigbaun, bijagnum nagkí ijumunashkam iwaintukui. Nunitai Jisusa jintintai aidaushkam Jisusan wainkag shiig aneasajui.
Nuna dutika iwaintuk Jisus ataktú chichajuinak: —Apajuí atumnash shiig agkan anentaimsa pujutan amastinme. Mina Apag juwi awetiuwa dutiksanuk atumnashkam uwemat pachisjum etsegkatajum tusan awemajime, —tiuwai.
Nuna takug ditainini suut umpuinui, dutikak: —Yamaik Wakaní Pegkeji jukittajume.
Atum ju nugka juwi tsagkujashbauk, nayaimpinmashkam tsagkugnagchatnai. Untsu atum ju nugka juwish tsagkujamuk nayaimpinmashkam tsagkugnagtinai, —tiuwai.
Nuwi Jisus wayaunak, Tomás Jimagmamu tutaya duka atsau asa wainkachui.
Nuniku asamtai wainkau aidau: —Apu wainkamji, —tusag ujaidau. Tama Tomás chichaak: —Wika Jisusa uwejen clavo akaetukbaun wainkan, nuigtushkam bijajin nagkí ijuagmaya nunash inujuan dekapsan, dekaskeap nantakne tumainaitjai, —tiuwai.
Ocho tsawan asag ashí Jisusa jintintaiji aidauk ijunjajui, nuwig Tomaschakam pujau. Waitinak shiig epenag batsataig ataktú Jisus ejapeen wajantá kumpamak: —Apajuí atumnash shiig agkan anentaimsa pujutan amastinme, —tiuwai.
Nuna tusa Tomasan chichajak: —Tsajam uwegmin mina uweg inuata dutikakum shiig diistá, juwi tantam bijajushkam inuata. ¡Utujimá pujutsuk, dekaskeapi tujutta! —tiuwai.
Tama Tomás ayaak: —Mina Apujuh, amek mina Apajuijuitme, —tiu.
Tutai Jisus chichajak: —Tomasah, yamai mina waitkaum duwi dekaskeapi tujutme. ¡Mina waittsuk dekaskeapi tujutuina nu imá shiig aneasagtinai! —tiuwai.
Jisus aents aidau dutikmainchaun ashí iwainag niina jintintaiji aidaush wainainamunum takasua duka, ashí ju papinumag agagchamui.
Nuniaig juka: Atumesh Jisusak, Kristu, Apajuí Uchijimpapita, tusajum dekaskeapita takujum, pujut tuke atina nu jukimnujum, tusan agatjime.
Nunik tikich tsawantai ataktú Jisus kucha Tiberias tutai tugkitken batsatun wantintukui. Junak juní dutikauwai.
Simón Pedro, Tomás Jimagmamu tutai, Natanael Caná Galilea awa nuwiya, Zebedeo uchijí aidau, nuigtú jimag Jisusa jintintaiji aidau batsataidau.
Nuninamunum Simón Pedro chichaak: —Namakan maatjai, —tau. Tutai, tikich aidaushkam: —Iinum wegagmi, —tusag botenum chimpimjag shiyakaju, nunikag aju ajuntuinakua tsawampainakush makichkish maachajui.
Nunikag yamá tsawaig, Jisus kuchanum uwetus wajau, nunittaman niina jintintaiji aidau wainainakush, Jisusap wajawa tichajui.
Nuniai Jisus: —Uchig aidauh, ¿makichik namakkesh maachugmek? —tiuwai. Tama dita aiinak: —Atsá maachji, —tiajui.
Tiagtai Jisus chichaak: —Retjum untsugnumanini ajugtajum dutikakjum namak achiktatjume, —tuinam dutiksag ajugkag kuashat namak chimpimkamtai jiiktakamag tujinkajui.
Nunikmatai Jisusan dekas aneetaijiya nunú Pedron chichajak: —¡Auk Apu Jisusai! —tiuwai. Tabaun Pedro antamuik kutugjin nugkujá namaká tseke iyagkuí.
Nuniai tikich aidauk botenum minidau, retnum namak chimpimkaun japisag, anumkatnuk cien metros au asamtai.
Kukag jiinkamag jii ikapagbaunum makichik namak, pagjai jiyamun wainkajui.
Dutikainai Jisus chichaak: —Namak achikujum aanú wajumak itatajum, —tiuwai.
Tutai Simón Pedro namak muun aidau ciento cincuenta y tres retnum chimpimkaun, botenum egkemtug japikí kukag jiikí, wajumak juki ejeetuauwai. Imaan chimpimkash rednak ichiagchauwai.
Nunik ashí uminkamtai Jisus chichaak: —Tantajum yujumak yuwatajum, —tiuwai. Nuna tutaish makichkish: Amesh yaitpa, tusagkesh iniaschajui, juka Jisusapita tuidau asag.
Nuna ti kaunkamtai Jisus jegantá, pagkan juki tinamak, namakan jukishkam dutiksag tinamkauwai.
Junak Jisusak maamu nantakí kampatuma juwi niina jintintaiji aidaun wantintukui.
Yujumak yuwá nagkankamunum Jisus Simón Pedron iniak: —Simón Jonasa uchijiyah, ¿minash jujú anentuina juní nagkaemasmek anentam? —tiuwai. Tama Pedro ayaak: —Ehé Apuh, ame wi aneajam duka dekagtame. Tutai Jisus chichajak: —Mina aentsug aidau uwijá uchuchiji kuitamtaya numamtuk kuitamjutkata, —tau.
Tusa ataktú iniak: —Simón Jonasa uchijiyah, ¿minash anenmek? —tau. Tama Pedro ayaak: —Ehé Apuh, amek dekagtame wi aneajam duka, —tiuwai. Tutai Jisus chichajak: —Nuniakmek mina nemagtin uwija numamtin aina nunú shiig jintintuata.
Tusa kampatuma juna iniak: —Simón, Jonasa uchijiyah, ¿minash anenmek? —tau. Tama Pedro wake besekú, kampatuma juwishkam: Minash anenmek, tabau asa, nunik Pedro ayaak: —Apuh, ame ashí dekagtame wi dekaskenum aneajam duka. Tutai: —Untsu ame mina nemagtuina nunú uwig kuitamtayama numamtuk kuitamjutkata.
Dekas tajame, ame datsauch asamek, amek nugkujam ame wakegamunum wejakuitme. Tujash wi tajame, ame muuntuch wajasaminig, tikich aidau kuntujum awentamin anugtamjag, ame weta tachamunmag jujamkiag etabiagtinai, —tiuwai.
Nunak Pedro wajuk maam atinaita nuna ujaak tiuwai. Nuna ti: —¡Nemagtukta! —tiuwai.
Tima Pedro ayampá niimkamá Jisusa dekas aneetaiji, duwik tikich tsawantai yujumak yuwamunum niiní ayaumas wajas: Apuh, yaita amina sujupaktinush, tusa iniasua nu minittaman wainak:
—Apuh, ¿tujash jusha wajukatnaita? —tau.
Tama Jisus ayaak: —Wi wakegaknuk nigka iwaakuk pujaig taatin atajai tumainaitjai. ¿Amesh dusha wagka uyumame? Duka tutsuk amek minak nemagtukta, —tiu.
Nunú tabaun tikich Jisusa jintintaiji aidau antukajui. “Dekas jakashtinai tawapita” tuidau. Tujash Jisusak: “Juka jakashtinai”, tusag tichauwai. “Wi wakegaknuk nigka iwaakuk pujaig taatin atajai tumainaitjai, ¿Amesh dusha wagka uyumame?” tiuwai.
Junak Jisusa dekas jintintaiji aajakua nunú, ashí ni wainkamujinak, jintiamujinashkam dekaske tusa agajui. Dutikamu asamtai dekaskeapi tuinaji.
Jisus takasbauwa duka shiig kuashtai, nunú makí makichik pachisa agamak, ju nugka juwig ayatak papikes piyakaintai. Aatus atí.
Mina anetaiju Teofiloh, wi yama nagkamchakun papiin agajan awetibiajam nunak, Jisus nagkamchak ashí takasbauji, jintinkagtuamujinashkam,
ni nayaimpinum wegak takuniuwa nuna pachisan agatjabiajame. Eke nayaimpinum wetsuk, ni: Mina chichameg etsegtugkatajum tusa ishiaktinji etegjamu aidaun jintintuauwai, jutika takastajum tusa, Wakaní Pegkeji dutikata tabau asa.
Waitkasa maam nantakí, ni chichame etsegkatin aidau etegjamua nuna, cuarenta tsawantai paan kuashtá wantintukui, dekas iwakuapi tujuttinme tusa. Nuniak Apajuí inabaujin pachis jintintuauwai.
Nui ditajai ijunag pujusá, Jisus ni etejamuji aina nuna chichajak: —Jerusalegnum dakastajum, mina Apag Wakaní Pegkejin amastajime tusa anagtamamun ujakmajim nunú umintsaigkik wegpajum.
Juagkak yumiik yamijatjauwai, tujash atumek dukap tsawan atsuk Wakaní Pegkejiya nujai yamigbau atatjume, —tiuwai.
Tutai ni jintintaiji aidau iniinak: —¿Apuh, yamaikik jutii apuji wajasam, yaunchuk agkan batsamiag nuninuk ekagtittam? —tuidau.
Tama Jisus ayaak: —Mina Apajua duke tu tsawantinia dutikatnaita nuna umikua duka, atumek dekamaitsugme.
Ni Wakaní Pegkejin sujamsatta nuna senchijí jukijum, mina pachittsajum juwi Jerusalegnum, Judeanum, Samarianmashkam, ashí tikich nugka atushat aina nuwishkam etsegkattajume, —tiuwai.
Nuna tutai ditash dii ijunaig takuniuwai, nuniaig yujagkim ijikuí. Nunikmatai awenag wainkachajui.
Nunik Jisus nayaimpinum wetai pagkai dii ijunai, jimag aents pujun nugkuaju ditai ayaumas wajaantaju,
nunikag ditan chichajuinak: —Galileanmaya aents aidauh, ¿wagka nayaimpish diish ijunjume? Yamai Jisus nayaimpinum wegak takuniu wainkaujum junisag ataktush minitnai, —tiaju.
Nunú tusá tiajam Jisus chicham etsegtugkatajum tusa etejamu aidauk, Olivosa mujajin batsatu Jerusalén wakitkiajui, tsawan ayamtai tsawagmataig tikijuk wekaenasti, tibau asamtai.
Yaaktanum jegawag jega yakí tesamunum wakaju nui batsataidau asag, nuna daajig ju ainawai: Pedro, Juan, Jacobo, Andrés, Felipe, Tomás, Bartolomé, Mateo, Jacobo Alfeo uchijiya nunú, Simón Zelote tutai, Judas Jacobo uchijiya nunú.
Ashí nunú aidauk kashí kashinig makichik anentaiyaik ijunas Apajuin aujuinak ijunaidau, Jisusa yachi aidaujai, María Jisusa dukujiya nu, nuigtú tikich nuwa aidaushkam.
Nunú tsawantin ciento veinte ijunjajui Jisusa nemajin aidau, nunikbaunum Pedro wajakí chichaak:
Yatsug aidauh, David Wakaní Pegkeji dekamtikam agak: Judas Jisusan achiktinme tusa unupiagtinun pachis tibauwa duka uminkae.
Judasak jutiijai ijunag wekagas niishkam jutii takaag jutiksag takaajakuí.
(Nuninaitak Jisusan sujak kuichik jukimui nugkan sumaku ainawai, tujash nigka kajeemag tsujimak achapai iyaak pujaká ampujin jiijá jakauwai.
Nunik jakamtai Jerusalegnumia aents aidau antukag, nunú nugkan Acéldama adaikajui ditá chichamen. Junak “nugka numpeagbau” taku tiajui.)
Nuna nunikua nunak, yaunchuk David Salmosnum agak: “Niina jeeg ukumkimu atatui, makichik aentskesh nuwig pujuschatnai niina takatjinak tikich takastinai”, tiuwa nunú uminkae.
“Nunin asamtai Jisus jutiijai pujusmatai tuke ijunag yujasajua nu jutiijai batsatainawai.
Duka Juan Jisusan yamijua duwi nagkamas, tuke Jisusjai wekagas, nayaimpinum wegaunash wainkauwa nuwiya amainai. Nunin asa imá shiig Jisus nantakbaun pachisash jutiijai betekak shiig etsegmainai.”
Pedro tutai, jimag aentsun ju atí tiaju, José daagtin Barsabás tuuta, Justo tuuta awagmatia nuna, tikichin Matiasan.
Nuna tiagmatai Apajuin aujuinak: “Apuh, amek ashí aentsú anentaimtajig dekauwaitam ibau asam, ju jimaja juiyash yaita ame etegkamush, nunú iwainakta juuwai tusam,
niishkam ame chichamjum etsejuinag juna uyumakti, Judas ni tudau takaamujin waittsatnujiya nuwi wegak ukukí nuna takastí tusam”, tiajui.
Tusa Apajuin segag, José kayajin, Matiasa kayajijai egkea pegajajui, dutikamunum Matiasan kayají jiinkiuwai; nunikmatai, Jisus chicham etsegtugkatajum tusa ishiaktinji etegjamu once juwakua nuanuí Matiasan pachiawajui.
Tsawan jista Pentecostés tutai tsawagmatai, ashí Jisusa nemajin aidauk dita tuke ijuntaijin jeganum ijunjajui.
Nunik nui ijunai, dase minak wajukea imatuk nayaimpinmaya senchi uutun, ashí nu jeganum batsatuk antukajui.
Nu imatbaunmaya jiiya numamtin, ashí aents nui ijununak makí makichik buuken pekaamtujui.
Nunikmatai Wakaní Pegkejishkam ashí aentsun egkemtujajui, dutika Wakaní Pegkeji chichamtikam tikich chichaman chichaidau.
Nunú tsawantinig Judío Apajuinun puyatjus umin aidau, tikich nugkanum batsamin aidaushkam Jerusalén jista asamtai ijunjajui.
Nunú imatuk uutbaun antukag kuashat aents aidau ijunjaju, nunikmag makí makichik ditá chichamen chichaidaun antukag puyatkajui.
Nunikag puyatkag ditak pempentunisag: —¿Ju aents aina jujú Galileanmaya ainatsuak?
¿Nuninaitkujash utusaya imatiksash ii chichamenash chichainawa?
Juwig ijunjaje: Partianmaya, Medianmaya, Elamnumia, Mesopotamianmaya, Judeanmaya, Capadocianmaya, Pontonmaya, Asianmaya,
Frigianmaya, Panfilianmaya, Egiptunmaya, juka ditak nugka Libia tutaya nuwiya, Cirene tutaiya nuna nagkaikiag atushat batsamin ainawai. Tuja Roma batsatushkam,
wajumak judío aidau, nuigtú tikich ayatak judío atajai tumabiag judío waigkú aidaujai kaunkaje. Tuja Cretanmaya aidaushkam, Arabianmaya aidaujai kaunkaje. ¡Jutiishkam ashí iina chichamen Apajuí imanjin pachis etsejuina duka shiig antuinaji! —tudayinau.
Nuna tusag ashí aents aidauk senchi puyatkag: —¿Wajukaya junash juninawa? —tudayinau.
Juna aatus tuinai, tikich aidauk tuke aneas dushikinak: —Nampejajama, —tuidau.
Tusa tiagtai Pedro ditá kumpají aidaujai ijunag eketu wajakí senchi chichaká: “Mina pataag judío aidauwah, ashí Jerusalén batsamin aidauwah, jujú shiig antuktajum wi titatjim nu.
Atum nampejaje tukagtajum duka nuninchauwai, kashikiajamah.
Ii juniag juka duwik Apajuí etsegtin Joel nuniktinai tibauwa nu uminkui juniaji, duka:
‘Ashí aents aidaunak, tsawan inagnamunum Wakaní Pegkejin susatnaitjai. Dutikamu asag ditá uchijí aidau, nawanji aidaushkam mina pachittsag etsejiagtinai. Datsauch aidaunak paantak iwaintakun, muuntuch aidaun kajanum iwaintuktinaitjai.
Wakaní Pegkejiya nunak, aishmag mina nemagtuidaun, nuwa aidaujaí betek amastinuitjime. Dutikawajam duwi mina pachittsagmek etsegtugtinuitjume.
Nayaimpinmaya ishamain aidaun iwaintuktinuitjime. Nugkaashkam duwikish wainkashbaun iwaintuktinuitjime numpan, jiin, nugkanum senchi bukuitamun.
Etsag etsanjashtinai, nantushkam numpa kapantuwa iman wajastinai, eke Apu Apajuí minitin tsawan iman atina nu jegatsaig.
Ashí aents Apu Apajuin segauk uwemjagtinai’, tawai.
“Israel aents aidautigmesh wi chichaakui antuktajum: Jisus Nazaretnumiaya nuna Apajuí niina senchijin susauwai, dutikam aents dutikmainchaun atumin iwaintugmakajui, dekaskeapi tujuttinme tau asa, duka atumek shiig dekagme.
Tujash Apajuí yaunchuk nunikti tiu asamtai, atum achikjum aents pegkegchau aidaunum sujukuitjume, dita numinum achijag maatnume, tusajum.
Tujash Apajuí ataktú inankiuwai ni jaak najaimak waittsamujiya nuna agkanmitka, dutikamu asa jaamua duka Jisusnak depetkachui.
“Davidchakam Jisusan pachis agajui: ‘Wainbaijai mina Apujuk tuke wijai pujaun, mina untsujuinini, makichkish ishamain ajiní tujutu asa.
Nuaduí mina anentaijuish shiig aneajai nuniakun shiig aneasan kantamjai, jakanush nantaktinapitja tau asan.
Apajuiyah, mina wakanjuk ukumatainmagkek amek idaitugsashtatme. Tuja amina inakem pegkegma duka kaugtí tusamkesh idaisashtatme.
Ame inaktugsauwaitme jinta pujutnum ekagta nunú. Dutijuam amek minai pujau asam, minashkam shiig aneemtijusuitme.’
“Yatsug aidauh, shiig dekaji jutii aidautik iina muunji David aajakua nu jakamtai ukusbauwa duka. Nu ukusbauk yamaikishkam awai.
Tujash Davitak Apajuin etsegtin asa dekaajakuí, Apajuí chicham yapajimainchaun anagkuak, ni wegantunum makichik akiinatna nu Apu atinai tusa.
Nuna aatus ujaam dekau asa, Kristu maawagmatai, Apajuí ukusbaunmag idaitsuk, inankimu asa kaugchatnunashkam nuniktinai tusa etsejujakuí.
Nunú Jisusan Apajuí inankiuwa duka, jutii ashí wainkau asaja etsegtuinaji.
Dutikam nantakí niina Apají inamtaijin untsujin ekeemsauwai. Nunik Apajuí Wakaní Pegkejin amastinaitjime tusa anagkagtuauwa nuna awetugmamu minamu antukugme, waintash yamai wainjum nuuwai.
Nayaimpinum wakauwa duka Davidchauwai, nigki juna agak: ‘Apu mina Apujun chichajak, ekeemsata mina untsujuí,
nunikamin wi amina shiwajum aidaunak amina dawemin ikautkatjame, dutikamtai ame wajuk dutikattame nu dutikamnum’, tiuwai.
“Duka ashí Israel aents aidautik shiig dekamain ainaji, nunú Jisus atum achigjum mauwaitjum nuna, Apajuí atumi Apujum ema ni Uwemtikagtin atí tusa etegkauwai.”
Nunú tabaun antukag puyatuk kuashat wake besemag anentaimjag, Pedron, nuigtú tikich aidau Jisus chicham etsegtugkatajum tusa etegkamu aina nuna iniinak: —Yatsug aidauh, ¿tujash jutiish wajukmainaitji? —tuidau.
Tiagtai Pedro ayaak: —Tudau takat idaikujum pujutjum yapajiatajum, nunikjum makí makichik Jisukristu daajin yamimagtajum. Nuniagmin Apajuí tudaugmin tsagkugtamjag, Wakaní Pegkejinash amastinme.
Apajuí anagkagtuamun Joel tiuwa duka atumdau, atumi uchijum aina nudaun, nuigtushkam ashí nugkanum atushat batsataina nudaunush atinun tiuwai. Nunak iina Apuji iina Apajuijiya nu aents aidaun midau atinme tusa untsuktin asa, tiuwai.
Nuna ti, tikichnashkam kuashat chichaman aents aidaun tiuwai: —Aents pegkegchau takaina duka atumek uwemtugtajum.
Tusa Pedro tabaun antukag dekaskeap tawa tuidauk, kuashat aents yamimakajui. Nunú tsawantinig Jisusan dekaskeapi tuidauk tres mil aents kawegkajui.
Jisus chicham etsegtugkatajum tusa etegjamu aidau jintintuamun betek umiinak, shiig ijuntsag pempentunisag yainidau dita ajuinamujijai. Nuninak Apajuin aujuinak ijunjag, Jisus minak anentaimjuttsajum pag yuwatajum tibauwa dutiksag yuwidau.
Jisus chicham etsegtugkatajum tusa etegjamu aidau, aents dutikmainchaun kuashat iwainaja takaamun wainkag puyatjusag diidau.
Nunidau asag, ditá wajiijin sujukag, nugkenashkam sujuk, makí makichik atsumainamun diis kuichkin akandayidau.
Kashí kashinig jega Apajuí ememattainum ijuntsagké aidau, nuninak Jisus mina anentaimjuttsajum pag yuwatajum, tibauwa nuna ditá jeen ijunjag shiig anendaisag dakujusag yuwinak,
Apajuin emematuidau. Imadiagtai ashí aents aidaushkam wakejus diinau. Nunidau asagmatai Apajuishkam kashí kashinig aentsun uwemtikak ikaweau.
Makichik tsawantin Pedro, Juagjai jega Apajuí ememattainum wegajui etsa dukap tegau ai, Apajuí aujku ijuntai jegau asamtai.
Nunú jega Apajuí ememattaiya nuna waitiji daajig Shiijam tutai aajakuí, nunú waitinum aents shutú akiinkush nuninuk akiinau asamtai, kashí kashinig waitinum itan apujin asa apukiuwai, aents wainiagtai kuichkin segamtí tusag.
Nunin asa, Pedro Juagjai jega Apajuí ememattainum wayattak minittaman wainak: —Wait aneasam kuichik sujustá, —tusa segau.
Tama Pedro Juagjai wainkag: —Diijattsakiah, —tiu.
Tama shutuuk sujustatkumpap tujutua tusa dakau.
Nunitai Pedro chichajak: —Kuichkik atsugtawai, oroshkam atsugtawai, tujash mina ajuta nuna amastajame. Jisukristu Nazaretnumiaya nuna daajin tajame: ¡Wajakim wekaesata!
Nunikmatai tseke wajakí wekagu, nunik ditajai ijunag jega Apajuí ememattainum nigki wekagas tsekeas dekapki, Apajuí emematki wayau.
Nunik wekagas Apajuí emematun ashí aents wainaidauk,
jega Apajuí ememattai waitiji Shiijam tutainum ekeemas segamá ekeemnuwe dukeapi, tusag puyatjuk ishamkag diidau, wajukag ankae tusag.
Pedro, Juagjai shutú etsagagbauwa duka ditanak akupeachu. Nuniai ashí aents aidauk nuna antukag, pisajag Salomón waiti ujagbau tutainum pujuttaman jegaantag, ijuuntug puyatjuk diidau.
Imatikainam Pedro aents aidaun chichajak: “Israel aents aidauwah, ¿wagka imanikjumesh puyatkaugme? ¿Wagka imanikjumesh diijatjume? Iina senchijinkish juka etsagagchaji. Jutii imá pegkeg asajaikish juka aikatsji.
Junak iina muunji Abraham, Isaac, Jacob aina nuna Apajuijiya nunú, mina Uchijun Jisusan ememattinme tusa jutikae. Atum achiká sujukagminish Pilatok akupkata taig atum dakitjauwaitjum nuna.
Aents pegkejam, pegkegchau takachu ayamjutsuk, aents pegkegchau magkagtin ayamjakjum jiikiuwaitjume.
Nu dutikakjum Jisus dekas pujutan sukagtina nunú mauwaitjume. Tujash Apajuí inankiuwai, duka jutiik ashí shiig dekainaji, wainkaju asaja.
Atum jujú tsagaju wainjum juka, Jisusai kajinas anentaimu asa tsagaje. Jisusai kajinas anentaimak tsagaja juka ashí atumshakam wainjume.
“Mina yatsug Israel wegantu aidauh, wika shiig dekajai, atum atumí apujum aidaujai, Jisus mauwaitjum duka dekachu asajum mau ainagme.
Jisusan dutikawajua nunak, duwik Apajuí etsegtin aidau: ‘Uwemtikagtin atí tusa etegkamua nunak maawagtin ainawai’, timawa nunú imatiksagmek umikugme.
Nuniku akugmesh yamaik tudau takat idaikujum pujutjum yapajiatajum, Apajuí atumi tudaugminash esaktugmag ichichmamtan amastinme.
Tuja Apajuí atumi uwemtijamjatnun Kristun, yaunchuk etegkauwa nuna ataktú awetugmatnume.
Tujash yamaikik Jisukristuk nayaimpinmag pujuttawai, ashí wají aidau yamagmitkamu tsawan jegatnun, Apajuí etsegtin aajakaju etsegkaju aina nu jegatí tusa.
Moiseschakam ii muunjin chichajak: ‘Apu Apajuí makichik aentsun jutii wegantunmayan mina chichamjun etsegtujin atí tusa etejatnai mina utugtukua dutiksag, nunú antugkatajum.
Tuja ashí aents nunú Apajuí etsegtina nuna chichamen antugkachajuk tuke megkaekagtinai, niina aentsji aidaujaish ijunjachagtinai’, tiuwai.
“Tikich Apajuin etsegtin Samuelash aikasag tiuwai; tuja nuigtú tikich Apajuí etsegtin aidaushkam Jisusan pachisag aikasajag ni taatnujinak tiajui.
Apajuí niina etsegtin aidaun anagkuauwa duka atumdauwai tuja jutii muunji aajakajua nujai chichaman apakua dushakam atumdauwai. Nuna tiuwa nunak juna Abragkan tiuwai. ‘Amina tijajum wegantunmaya makichik akiinatna nuaduí ashí nugkanmaya aidauk pegkegnum yumigsamu agtinai’ tiuwai.
Apajuí ni Uchijin maawagmatai inanki dekatkauk atumná awetugmae, mina Uchig yaigtinme dutikam makí makichik tudaujin idaisatnume tujamu asa.”
Pedro Juagjai aents aidaun aujak chichaa wajai, sacerdote aidau, jega Apajuí ememattaiya nuna kuitamnun apuji, saduceo aidaujai kautkaju.
Nunikag Pedro Juagjai aentsun jintintak: Jakau aidau nantagtinnak, Jisus maam nantaak iwainak ukukni, tuidau asagmatai kajekaju.
Nunik achiká jukiag aents achiká egketainum egkeawag ukukiaju etsa akagu asamtai, kashin dekajuami tusag.
Tujash kuashat chicham etsegbaun antukaju dekaskeapi tuidauk, imá aishmagkuk dekapam cinco mil aents wajasajui.
Kashinia duwi Jerusalén ijunjaju judío apuji aidau, tikich apu aidaushkam, nuigtú chicham umiktinun jintinkagtin aidaujai.
Nuanuí pujau sumo sacerdote Anás, tuja nuwig pujuidau Caifás, Juan, Alejandro, nuigtú tikich sacerdote aidau, sumo sacerdote patayí aidaushkam.
Nunikag, Pedron Juagjai itantagmatai ejapeen awaantag iniinak: —¿Yana senchijinia jusha, yana daajinia jutikagme? —tuidau.
Tama Pedro Wakaní Pegkeji chichamtikam chichaak: —Yaakta apuji, Israel aents aidaun apuji aidautigmeshkam antuktajum:
Atumek aents jau pegkegnum yaigkag nu pachisjum iniimjume, junash utugkag etsagaje tusajum shiig dekaata tusajum.
Nunin asamtai ujaktajime shiig dekaatajum, ashí Israel aents aidaush dekaatnume, ju aents ashí wainjum juka, Jisukristu Nazaretnumia atum achigjum maawagmin Apajuí inankiuwa nuna daajin tsagaje.
“Nunú Jisus atum aidautijum, aents jegá jegamin aidau kayan dakitug idayin aina dutikajum idaisauwaitjume. Tujash yamaik kaya dekas jegá ichichkatin apututia iman wajasé.
Tikichik iina uwemtijamainuk atsawai, ashí nugka aina nuwiyagkesh Apajuí juna nemajuinak uwemjatnume tusa awemamuk tikichik atsawai”, tiuwai.
Pedro Juagjai ajankas chichaagtai apu aidau wainkag, papiinash ausachu unuimagchau aina nuninaitkush itugsaya imatikash chichainawa tusag anentai jegagchaju, nunikag dekas Jisusa jintintaimpap ainawa, tusag dekaawaju.
Aents tsagajush nuwig wajaun wainaidau asag, aikag nuní atsu jama tusag tumain dekapenachu.
Nunidau asag agaa jiijaju, nunikag juwakag ditá ditak ijunag chichainak:
—¿Au aents aina dusha utugkagtatji? Aentskesh dutikmainchaun aikawaja nunak ashí Jerusalegnumia aidauk wainkajajama. Imatikawaju asagmatai waitai tusaikish tumaitsuji.
Tujash nuna pachis augmatiagtai tikich aidau Jisusan dekaskeapi tiinum tau asa: ‘Yamai nagkamsagmek Jisus pachisjumek makichik aentskesh ujakaigpajum, nu idaichakjuminig suwimkan amastatjime’ timí, —tuidau.
Tusag Pedron Juagjai untsukag: —Yamai nagkamsagmek Jisusa daaji pachisjumek makichik aentskesh jintintuawaigpajum, —tiaju.
Tama dita aimainak: —Atumesh anentaimsatajum ¿Apajuí emtinish pegkegkai ni umigmaina nu idaiku atum umigmaina dusha?
Jutiik ii wainkamu antukbau aina duka tutsukek idaimaitsuji, —tuidau.
Tiagtai apu aidau: —Atum nu idaichakjuminig suwimkan amastatjime tusag awemaju, suwimak jumainnak waitkachaju asag. Nuigtú aents aidaush nunú dutikamun wainkag, Apajuin emematuidau asagmatai.
Makichkish tsagaumainchau aig etsagagbauwa duka cuarenta mijan tumain ajujakuí.
Pedron Juagjai jiikí awemajui, dutikam Jisusa nemajin aidau batsatbaunum jegawag, sacerdote apuji aidau, tikich apu aidaujai tiagbaunak aatus tujabiagmae tusag ashí ujaidau.
Tusa ujainam antukag ashí ijunag Apajuin aujuinak: “Apuh, ametme nayaim, nugka, nayants aina nu najankam ashí nui batsamsatin najankaumek,
amina inakem David jutii muunji aajakua nunú Wakaní Pegkeji chichamtikam: ‘¿Wagka aents aidaush pampainawa? ¿Wagka shiig anentaimtsukesh chichamnash najanainawa?
Nugkanmaya apu aidau nuigtú yaakta apuji aidaushkam ijunjag, Apun kajejuinak ni etegka Apu ema Uwemtikagtin emauwa nunash kajejiagtinai.’
“Tibau asamtai, Herodes Poncio Pilatojai jujú yaaktanum ashí Israel aents aidau, judiuchu aidaujai ijunjag, amina Uchijum Jisus pegkejam etegkam awemauwaitam nuna kajejuinak,
ame yaunchuk nuniktin atí tibauwa dutiksag umikaje.
Apuh, ameshkam dekame amina inakem aidaun awantuina duka. Dutikau asam senchijum susata, ditash ishamkagtutsuk chichamjumin etsegkatnume,
nuninak jau aidaunash ame senchigmin etsagainak, ame Uchijum Jisusa daajin aents dutikmainchaunash iwainatnume, tusam.”
Nuna tusa Apajuin aujus nagkanai dita batsatbau buchitkau. Nuna aatus nuniaig Wakaní Pegkeji aents nui ijununak ashí egkemtuju, dutikamu asag sapigmakas Apajuí chichamenak etsejuidau.
Tuja Jisus chicham etsegtugkatajum tusa etegkamu aidaushkam, Apu Jisusa senchijin ni maam nantakiuwa nuna pachisag etsejuidau, imadiagtai Apajuishkam niina nemagkaju aidaunak senchi yayau.
Makichik aentskesh atsumamujig atsujuidau, wagki Apajuí yayamu asag. Nuninak ditá nugken sujukag, jee ajuinamunashkam sujuk kuichkin jukiag,
Jisus chicham etsegtugkatajum tusa etegkamu aidau batsatbaunum itaidau, aents aidau atsumamujin diijus susatnume tusag.
Nuanuí makichik aents José, Leví wegantu ajuntai Chiprenmaya nuna Jisus etejamu aina nu Bernabé adaikamua nunú, nui pachitkau. (Bernabé tawa duka “ichichkagtin” taku tawai.)
Nunú aents nugken sujuk kuichkin juki, Jisus etejamu aina nuna susauwai.
Tuja Ananiaschakam niina nuwe Safirajai nugken sujukui.
Nunik kuichkin jukiag nuwejai chichasag, kuichkin akanak ukuinak, tikich akankamun jukiag Jisus chicham etsegtugkatajum tusa etegkamu aidaun susauwai.
Nunikmatai Pedro chichajak: —Ananiasah, ¿wagka iwanch wakejamu takaakmesh, Wakaní Pegkeji tsanugtasamesh wakejame, nugkem sujukam kuichik jukim aminu amain ukukiuwaitkumesh?
Nugka sujukum duka aminui. Nunin asamtai nugka sujakum kuichik jukium dushakam aminui. Nunin aish, ¿wagka jusha juniame? Amek aentsuk tsanugchaume, Apajuí tsanujume, —tau.
Nu tusa tamawaik Ananiasak jaka iyaantui, tuja ashí aents nuna dekaawajuk senchi ishamkajui.
Nunik jakamtai datsauch aidau tajuntag pempeag jukiaju ukustatus.
Nunik kampatumchik hora nagkaemai, Ananiasa nuweshkam aishi jakamunak dekatsuk wayau.
Nunikmatai Pedro iniak: —Nugka sujuka kuichik jukimuk ashí itaji tibaujum nu ¿dekaskekaih? —tau. Tutai nuwa ayaak: —Ehé, nunichik sujukmaji, —tau.
Nuwa tutai Pedro chichajak: —¿Wagka aishumjai betekash Wakaní Pegkejiya dusha tsanugtasagmesh wakegagme? Amina aishumin ukusag ukuinak kauntaja anke aminashkam ukugmasagtatui.
Tusa tamawaik Safirashkam Pedro wajamunum ayaumas jaka iyaantu. Nuniktatman datsauch aidaushkam waikmá jaka tepettaman wainkag jukiag, aishi ukusbaunmag ayaunas ukusajui.
Nu nunikagbaun Jisusa nemagkaju aidauk tikich aents aidaushkam antukag senchi ishamkajui.
Jisus chicham etsegtugkatajum tusa etegkamu aidau, aents dutikmainchau aidaun ashí aents wainainamunum kuashat iwainaidau; tuja Jisusa nemajin aidaushkam jega Apajuí ememattai Salomón waiti ujagbaunum ashí ijunaidau.
Tujash Jisusa nemajuinachuk eme anentus diinayatak ditajai ijuntanak dakituidau.
Tujash Jisusan dekaskeapi tusag nemajuidauk aan kuashat kawegku aishmag aidau nuwa aidaushkam.
Tuja jau aidaunashkam ainká tepetaijijai jiikiag jintanum batsaidau, Pedro nagkaematai makichkinakesh niina wakaní wakanman wajantati, dutikam tsagagtinme tusag.
Jerusalén tikiju batsataidaushkam jau aidaun, aents wakan pegkegchau waitkam batsamin aidaunash yajuakag ikaunmamu aidauk ashí tsagagkaju.
Imatikiagtai sumo sacerdote, saduceo aidaujai wainkag senchi kajegkaju.
Dutikawag chicham etsegtugkata tusa Jisus etegjamu aidaun achikag, aents achiká chimpitainum egkeawajui.
Tujash nayaimpinmaya aents kashi tajua waiti ujati jiyaak:
“Wetajum, nunikjum jega Apajuí ememattainum wayaajum, ashí ju chicham pujutan sukagtina jujú aents aidau ujaktajum”, tiu.
Nu tabaun antukag kashinia duwi, jega Apajuí ememattainum wayawag jintinkagtuidau. Nuninai sumo sacerdote ditajai ijunja chichataiji aidaujai, nuigtú ashí judío apuji aidaun untsukag, chicham epegkatasa ijuntainum ijunjag, Jisus chicham etsegkata tusa etegjamu aidau achiká egkeamun: Jiikjum itatajum, tusag suntajan awemaju.
Tima jegajua diikmag wainkachaju, nunikag waketjag ditan ujainak:
—Aents achiká chimpitaig shiig epenjamuwe, suntag nuna kuitamaidaushkam waitinum ijunmae. Tujash ujai wayaa diikmá wainkashmaji, atsuagmae, —tuidau.
Tusa etsejuinamun sumo sacerdote, tikich jega Apajuí ememattain kuitamin aidaun apuji, nuigtú sacerdote apuji aidaujai antukag ijunjag chichainak: —¿Tujash nunash wajukeakug nunikainta? —tusag anentai jegagchajui.
Nuna tu ijunai makichik aents tanta: —Atum aents achikjum egkeamujum duka, jega Apajuí ememattainum wayaa batsamas aents aidaun jintintú pujuagma jamah, —tuidau.
Tiagtai suntajá apuji aidau niina suntajijai wejiag, shiig kuitamsag juki itawaju, tutit awajai aents juna antujuidau kayai tukú tukujuinakua mantuawainum tuidau asag.
Itawag, apu aidau tuwakbaunum ejapeen awantagmatai, sumo sacerdote chichajak:
—¿Antukchamkaijum ii yamai nagkamsagmek Jisus pachisjumek aents aidauk jintintuawaigpajum tibaijim duka? ¿Wagka antukchaugme? Atum aajajum ashí Jerusalegnumia jintinbau asag, jutii aidautin ditap nu aentsnak mau ainawa tujamainawai, —tuidau.
Tuinam Pedro niina kumpají aidaujai chichainak: —Dekas dekatkauk, aentsuk umigtsuk Apajuí umigkata tabauwa nuuwai jutiinuk.
Atum Jisus numi yapajiamunum achigjum maawagmin, iina muunji aajakajua nuna Apajuijiya nunú inankiuwai.
Dutika niina untsujin ekentsauwai Apu ema Uwemtikagtin atí tusa, nuigtú Israel aents aidaush tudaujin idayinak tsagkugnagtinme, tusa.
Jutiik dekas wainkau asaja etsegji, tuja Wakaní Pegkejiya dushakam dutiksag etsegtau asa jutiinash dekamtijamji. Wagki Apajuik niina umijuina nuna Wakaní Pegkejiya nunak suwawai, —tuidau.
Nunú tuinam kajegkag maata tuidau.
Nu apu aina nuwiya makichik fariseo Gamaliel chicham umiktinun jintinkagtin asamtai, chichamesh dekas umigtai wajakí: —Atumek agaa jiinkijum machik wajastajum, —tusa jiikí ni wajantá.
Tikich apu aidaun chichajak: —Israel aents aidauwah, ju aents aidau maatasajum anentaimtuinajum duka kuitamamkatajum.
Adeagtajum yaunchuk, Teudas nigki wi apu atajai timatai ayú tusag, cuatrocientos aents saetus yujajuidau nuna maawagmatai wainak pampagkag megkaejajua nu.
Nunin asamtai dekas jujú aents aina juka waitkatsuk idaisatajum wetinme. Jujú dita takaina ju ditak jutiká yujainakug megkaekattawai;
Untsu dekas Apajuinuitkuig atumek depetmaitsujume, Apajuí takatji aig Apajuijai maaniaku aaní batsattsujiash, —tiuwai.
Nuna tusag Jisus chicham etsegtugkatajum tusa etegjamu aidaun awayawag asutiawag: —Jisus pachismek aents aidauk ujakaigpajum, —tusag akupkaju.
Tiajam ditashkam apu batsatun ukukiag weenakush, shiig aneasag dakunkut weedau, wagki ditanash Apajuí eme anentus, Jisus pachisa etsegbaunum waittsatnume tabau asa.
Tusá imatjuawagmashkam yamajam chichama nuna, Jisusnak Apajuí etegkauwai Uwemtikagtin atí, tusa etsegtanak idaitsuk, kashí kashinig aents aidaun jega Apajuí ememattainum, makí makichik jeganmashkam jintinkagtuidau.
Nunú tsawantin Jisusa nemagkaju aidau kuashat kawegkaju asag, griego chichau aidaun nuwe waje aidau, yutai shiig ajampenashbau asag, hebreo chichau aidaujai kajegdaikaju.
Nudiagtai Jisus chicham etsegtugkatajum tusa doce etegjamu aina nu, nui batsataidau asag, ashí Jisusa nemagkau aidaun ijumjag chichainak: —Apajuí chichame etsegmaina nu idaiku, yujumkan wajuk yuwawagtatua nu uyumaka wekaetuta duka shiigchauwai.
Nunin asamtai yatsug aidauh, atum ainajum anuiya siete yatsug kajittsá diimain etegjatajum Wakaní Pegkeji ajamu, shiig anentaimas dutikmain, nunú aidau ju takatnak diistinme.
Nuninai jutiik Apajuí aujut, chichame etsegta nujai uyumakagmi.
Nuna aatus tiagtai, aents tuwakaju aidauk wakekaju, nunikag etegkawaju Esteban Apajuiyaig kajinas anentaimna nuna, Wakaní Pegkejish ajamun, tikichin Felipen, Procoron, Nicanoran, Timogkan, Parmenasan, Nicolás Antioquianmaya judío atajai tumamiuwa nujai.
Nuna etegjag jukiag Jisus chicham etsegtugkata tusa etegjamu aidau batsatbaunum ejegawaju, dutikawagmatai ditashkam buuknum achikag Apajuin aujtusaju.
Tuja Apajuí chichame etsegbaushkam nuní senchi wegau, nunisag Jisusa nemajuidaushkam nuní senchi Jerusalegkak kawegkaju; sacerdote aidaushkam kuashat Jisusa nemajuidau.
Apajuí niina senchijin, Estebagkan senchi yayau, dutikamu asa aents dutikmainchaun aents aidaun iwaintau.
Jega judío agkanmagau aidau ijuntai tutaya nui ijunin aidau, yaakat Cirenenmaya, Alejandrianmaya, nugka Cilicianmaya, Asianmaya aina nu ijunjag Estebagjai tudayinau.
Tujash Estebagnak wagagsag chichajuinachu, nigka Wakaní Pegkeji dekamtikam chichau asamtai.
Nunidau asag tikich aidaun: —Atum: ‘Moisesan pegkegchau chichajak, Apajuinashkam pegkegchau chichaju ii antugkabiaji’ titajum, —tusag wakenmag akikaju.
Nuna dutikawag aents aidaun, judío apuji aidaun, chicham umiktinun jintinkagtin aidaunashkam inajaju. Dutikawajam Estebagkan achikag jukiag, chicham dekaku ijuntainum ejegawaju.
Dutikawagmatai wainak tsanumjugti tibau aina nu chichajuinak: —Ju aentsuk jega Apajuí ememattai pegkegma nuna pachis, chicham umiktina nunashkam pegkegchau chichajú wekaewai.
Jutii dekas antukbaiji, ni chichaak: ‘Jisus Nazaretnumiaya nunú ju jega Apajuí ememattaiya junak tsaiká idayak, Moisés ju jutikatajum tujabauwa nunashkam yapagkattawai’ timayi, —tuidau.
Ashí aents nui ijunjajuk nuna tiagtai, shiig esettsag Estebagkan diikmag, nayaimpinmaya aentsu yapijai betek wajas eketun wainkajui.
Sumo sacerdote Estebagkan: ¿Dekaskek tujamaina? tusa iniasu,
tama ni ayaak: “¡Yatsug aidauh, muun aidautigmesh antuktajum! Ii Apajuiji dekas imana nunú, iina muunji Abraham aajakua nuna, Harán wegatsaig Mesopotamia pujuttaman wantintuk,
chichajak: ‘Nugkemik pataim aidaushkam ukuktá, nunikam wetá wi nugkan inaktustatjam nui’, tiuwai.
Tima Abragshakam Caldea nugkanak ukuak, Harán nugkanum pujustatus weuwai. Nuwi pujai apají jakamtai, Apajuí ii yamai batsatag ju nugkanum awemauwai.
Tujash nugkanak niinu atí tusag susachui, eke uchijish atsujaig ayatak anagkuauwai, ni jakamtaish niina uchijí wegantu aidau batsamsatnunak susatnaitjai, tusa.
Nuigtushkam Apajuí Abragkan chichajak: ‘Amina uchigmiin akiinak wegagtina duka, tikich nugkanum pachinawag nugkenchau, inaku waitkam cuatrocientos mijan batsamsagtinai’, tiuwai.
Tuja nuigtush Apajuí: ‘Wi ditan inak waitkaidaunak suwimkan susatnaitjai, dutika ai nuwiya jiinjag jujú nugka juwi kaunawag mina umigtiagtatui’, tiuwai.
Tuja Apajuí Abragjai chichaman apaak, ashí uchi aishmag akiinuk pakaji ajapjitajum tiuwai, tibau asa Abraham Isaakan akiag ocho tsawan wetai, dutikauwai. Isaakshakam Jacopan akiash dutiksag dutikauwai, tuja Jacobshakam aikasag doce uchijí aajakajua nunash dutikauwai.
“Nunú Jacopan uchijí aidau iina muunji aajakajua duke ditá yachinak Josen wainak kajejuidau asag, Egipto jukitnume tusag sujukajui. Tujash Apajuí Josejai au asa,
“Nuniku ai Egipto, Canaán nugkanmash ashí yapajut tepeauwai, nunikmatai ii muunji aajakajua dushakam yumainji atsujuinam senchi waituidau.
Imaní batsatu, Egiptunum trigo sujamu awai tabaun Jacob antuk, ni uchijí aidaun ishiakui. Nunak nagkamchak wegashbaun wegajui.
Nunikaju ataktú sumaktatus jegamunum, José ni yachin wainak: ‘Wika atumin yatsumitjai’, tusa ujakajui, nunikmatai Faraogshakam Josek Jacopa uchijimpapi tusa dekauwai.
Nunik José, apajin ashí niina patayí aidaujai kaunatnume timatai setenta y cinco aents Egipto jegawajui.
Nui Egipto jegaa pujus Jacopak jakauwai, nunisag ii muunji aajakajua dushakam nuwig jinawajui.
Nunikagmataish ditá iyashí aidaunak jukiag Siquem ejegawag, Abraham yaunchuk ukumatain Hamora uchijinun akikmak sumakua nui ukusajui.
“Apajuí duwik Abragkan anagkuauwa nu uminkattak wajau asamtai, Jacopa uchijí wegantu aidauk shiig kuashat wajasaju.
Imanikaju ai, yamajam apu Egiptunum ekeemiuwai Josen wainchau.
Nunú apu jutii muunji aajakajua nuna tsanujá suwimkan suwinak waitkaidau; imatikainak uchi aishmag akiinkuig jutsuk ayatak maatajum, tusa inamjauwai.
Nunú tsawantin Moiseschakam akiinauwai, nunikmatai Apajuishkam aneas diisuí, tuja apají ditá jeen kampatum nantu uukag apusajui;
dutikawag uumainchau wajasmatai, uchi egkemainun najatuawag egkeawag namaká inanakiuwai. Dutikamun Faraogka nawanji wainak juki ni tuke uchijima tsakapajui.
Dutikamu asa Moisesak Egiptunmaya unuimataijinak ashí unuimaju aajakuí. Iman asa, chichamesh antugtai ni takatjinish imanuk ajakuí.
“Cuarenta mijan ajamu ni patayí Israel wegantu batsatbaunum weuwai.
Nunikmá wainkauwai Egiptunmaya aents, ni patayí Israel aentsun suwimun. Dutiktai niishkam nuna ayamjak Egiptunmayan mauwai.
Moisés anentaimsag Apajuí mina yatsug Israel aents aina nunak, ni agkanmitkati tujuttata nunash dekagtuinawapi tau. Tujash ditak nunak duiyap aniawa tichajui.
Kashinia duwi Moisés niina patayí jimag ditak pempeentuniki maaninak tikichin suwimtatman wainkauwai; nunik epegtuatatus: ‘¿Wagka yatsumjaish pempeentunikjumesh maanish yujagme?’ tiu.
Tama yachin suwima nu Moisesan shitakiu, dutika: ‘¿Ya aminash apu chichaman epegkin atí tusash adaitamkame?
¿Minash yau Egiptunmaya maamum dutiksamek mantuatasamek tujutam?’ tau.
“Nui pujusá cuarenta mijan wegai, muja Sinaí tutain uwegshujin Apajuí aentsji nayaimpinmaya, numi jagkigtin zarza tutai kegamunum wantintuku.
Nunittaman Moisés wainak puyatkau, nunik shiig wainkatatus adijtatman Apajuí untsuká:
‘Witjai, amina muunjum Abraham, Isaac, Jacob aajakajua nuna Apajuijinuk’, tiu. Nuna tutai Moisesak senchi ishamak kujau, diitnash diimainchau dekapeau.
Nunitai Apajuí chichajak: ‘Sapatjum ukuimakta, ame wajam anka nugkak pegkegmai.
Dekaskenum mina aentsug Egipto batsamas waituina nuna wainkajai, nuigtush buutainak mina untsujuina nunash antugkajai, nunikan ditan agkanmitkatasan taajai. Nuaduí ame Egipto nugkanum wetá’, tiuwai.
“Israel aents aidau Moisesan dakituinak: ‘¿Ya aminash apu chichaman epegkin atí tusash adaitamkame?’ tiajua nuna Apajuí apu ema, ame agkanmitkata tusa awemauwai. Nunak nayaimpinmaya aents Apajuí awemamu numi jagkigtin zarza tutainum Moisesan wantintukua duwi tiuwai.
Tibau asa Moisés ii muunji Egipto nugkanum batsamtatman jiijuí, aents dutikmainchaun Egiptunum iwainak, nayants kapantu tutainmash, nuigtú cuarenta mijadai uwegshunum awekasashkam dutiksag iwainakui.
“Nunú Moisesak Israel aents aidaun chichajak: ‘Wiiya jumamtinun tikichin Apajuí atum wegantunmayan makichik aentsun, mina etsegtujin atí tusa etegjatnai’, tiuwai.
Nuigtushkam Israel aents aidaujai uwegshunum batsatbaunmash Moisesan muja Sinaí tutainum, Apajuí aentsji nayaimpinmaya ausam, chicham pujutan sukagtina nuna jukiuwai, iina muunji aidau ujaktinun, dutikamun jutiinash ujapakajui.
“Dutikamu ainayatak iina muunji aidauk chicham umitan dakituinak ayatak Egipto waketjagtatus anentaimajakajui.
Nunidau asag Aarogkan ii apajuimatin najanata ni emjutpakti, Moisés Egipto batsatjin jiigmajamia duka dekagtsuji wajukants megkaeka, tiajui.
Tusag toro tsakata nuninun najanawag, kuntinun maa apeenak dita najanamujin emematuidau, dutikainak shiig anentuidau.
Nudiagtai Apajuishkam ditanak idaisauwai etsan, nantun, yaya aina nuna ememattinme tusa. Nunak Apajuí etsegtin nuniktinai tusa agak: ‘Israel aents aidauh, ¿atum uwegshunum cuarenta mijadai yujasuitjum duwish kuntin maa apeakjumesh emematjiuk ainajum?
Duka dutijutsuk atum apajimatin Moloc, nuigtú yaya Renfán tutaiya nu najanajum emematkujum jegamkamu takusjum yujau asagmin, Babilonia nugkanum atushat emattajime, Apajuí tiuwai.’
“Iina muunji aajakajua nunú uwegshunum jegan jegamkajui, Apajuí Moisesan ame wainkaum imatiksamek jegamkata tibauwa nuna.
Nunú jega duka iina muunji jidiagtaish ditá uchijí aidaunu juwakui, nunikua nuna Josuejai tikich nugkanum aents batsatbaunum utsanainak itawajui, nunikag aents nui batsatunak Apajuí yayasam jiijajui, dutika itamuk David pujujakua duwishkam aajakuí.
Apu Davitak Apajuí wait anenjamu asa, Jacob wegantu Apajuijiya nudaun jegan jegamkatatus wakejukui.
Tujash Salomón jega Apajuí ememattainak jegamkauwai.
Dekaskenmag Apajuik aents jega jegamkamunmag pujumaitsui. Juna pachis Apajuí etsegtin chichaak:
‘Mina ekeemtaijuk nayaimpia auwai, untsu mina najamtaijua duka nugka nuuwai. ¿Minash wají jegak jegagtuktagme? ayamainjush atsugta juniaish, ¿tu amainaita mina ayamtaijush?
¿Atumek wi ju aina junak ashí najankauwaitag duka dekatsjumek? Apajuí tawai’,” tiuwai.
Nuna tusa Esteban: “Atum aidautigmek tuke antakchauk aajakuitjume, antutaigminish, anentaiminchakam Apajuí anentaimtuchu aina nunú anentai ajutjamainawai. Atumek atumi muunjum aajakajua nujai betek asajum Wakaní Pegkejishkam kajejuinagme.
Apajuí etsegtin aajakajua nunash, ¿iina muunji aidaush waitkatskesh idaisauk aina? Ditak Kristu taatnujin pachis etsejuidaunash maa ajapejakú ainawai. Yamai Kristu taamtaishkam nunisjumek atumesh wainkajum tsanú tsanumjuinakuajum mauwaitjume.
Atum dekas chicham umiktinun Apajuí aentsji nayaimpinmaya sujamsamu takakiatkugmesh umiatsjume.”
Esteban nuna aatus tutai, senchi kajegkag, nainak taket emenawag katetmitkaidau.
Imaninaig Esteban Wakaní Pegkeji ajamu asa, nayaimpin pagkaji diikmá Apajuí tsawan wajasbaunum, Jisuschakam Apajuí untsujinini wajattaman wainak:
—Nayaim ujanmatai, Apajuí Uchijiyaitak Aentsmaga Akiinauwa nu Apajuí untsujin wajaun wainjai, —tau.
Nuna tutai aents aidauk kuwishinak paket epenkag, senchi pampanjag ashí wajatjag achikag
jukiaju, yaaktan ukumtikiag kayai tukuag maatatus, nuninak ditá jaanchjinak awimajag datsauch Saulon: —Ame kuitamkata, —tusa susajui.
Imatika kayai tukuinam Apajuin aujak: “Apu Jisusah, mina wakanjuk jujutkita”, tusa
tikishmag pujus senchi jiiká: “¡Apuh, ju aents mina mantuinak tunamaina juka ayatak tsagkujata!” tiuwai. Nuna ti jakauwai.
Sauloshkam: Estebagkak dekas mantamnati, tusa chichamnak ijutkau aajakuí. Nunú tsawan wegamunum Jisusa nemajin Jerusalén batsatun waitkatan nagkamawajui. Imatikainam ashí pisajag pampagkaju Judea nugkanum, Samarianmashkam. Nuniagtaish Jisus chicham etsegtugkatajum tusa etegjamu aidauk nuwig batsatu.
Tuja Estebagnak wajumak aents Apajuin puyatjus umijin aidau, Estebagkan iyashin jukiag ukusag, senchi buutiajui.
Nuniamunum Sauloshkam Jisusa nemajin aidaun makí makichik jeganum utua, aishmag aidaun, nuwanashkam achig yajumu, aents achiká egketainum chimpiatatus.
Tujash aents pisajú aidauk, dita tuwí jegainawa nuanuí yamajam chichaman pachis etsejuidau.
Nuniamunum Felipe Samarianmaya aidau yaaktajin jegaa, Kristun pachis etsegtai,
aents aidaushkam kaunkag Felipe etsegbaunash puyatjus antujuinak, aents dutikmainchau iwainamunash wainaidau.
Dutikak kuashat aents wakan pegkegchau egkemtuamu aidaunashkam etsagau, dutikamu asa wakan pegkegchau aidauk senchi untsumak jiinaidau, nuigtushkam wekaechau aidau, shutú aidaunashkam etsagakui.
Nuna dutiktai nunú yaaktanmaya aidauk shiig aneedau.
Tutai ashí uchi, muun aidaujai nagkamas puyatjus antujuinak: “Juuwai ‘dekas Apajuí senchimtikamua duka’ ”, tuidau.
Tuidau asag nuna antujuidau, duwik nagkamas ni tunchijiin tsanumak iwainamun puyatjus dii batsataidau asag.
Tujash Felipe yamajam chicham Apajuí inabaujin, Jisukristun pachis etsegbaun antukag, dekaskeapi tusag kuashat aishmag, nuwa aidaujai yamimakajui.
Nuniamunum Simogshakam dekaskeapi tau asa yamimajui, nunik Felipejai wekaetan nagkabau, aents dutikmainchaun kuashat iwainatai puyatjus diyau asa.
Nuniamun Jisus chicham etsegtugkatajum tusa etegjamu aidau Jerusalén batsatu, Samarianmaya aidaush Apajuí chichamen wakejuinawai tabaun antukag, Pedron Juagjai awemajui.
Dutikawajam ditashkam jegawag Apajuin aujtusaju, Wakaní Pegkejin jukitnume tusa,
ditaig makichkinmakesh Wakaní Pegkejig taachui, ayatak Apu Jisusa daajinak pachisag yamimakaju asagmatai,
Pedro Juagjai buuknum achikag Apajuí aujtuinam, Wakaní Pegkeji egkemtujajui.
Jisus chicham etsegtugkatajum tusa etegjamu aidau aentsun buuknum achikag, Apajuí aujtutai Wakaní Pegkeji egkemtaun Simón wainak:
—Minash aanú senchi sujustajum kuichkin akiktajime, wisha tikich aents aidaun buuken achiaknush Wakaní Pegkejin egketin atajai, —tusa segauwai.
Tutai Pedro chichajak: —Amek kuichkigmijai megkaekatnaitme, Apajuí anentag sukagtusbauwa nunú kuichki sumakta tiu asam.
Amek jutii takainag jutikamkesh takamaitsume, amek Apajuí diismak shiig anentaimtsume.
Nuniau asam pegkegchau anentaimam nu idaikum Apajuí ausata. Ame anentaimsam tium nunash tsagkugtamain achaintash.
Wainjame, shiig senchi kajeam nuna, imaniau asam pegkegchau takata duka idaisashmin dekapeame, —tiuwai.
Tama Simón ayaak: —Atum minash Apu segatjitajum, atum mina tujutjum nunú imanisag jegagti, —tiuwai.
Pedro Juagjai Jisus pachisa etsegbaun ashimkag, Jerusalén waketuinak, yaakat Samarian ukukiag aents batsatbaunum weenak, yamajam chichaman pachisag etsejuidau.
Nuniku ai nayaimpinmaya aents, Apajuí awemamu, Felipen chichajak: “Felipeh, wamkesam Jerusalén ukukim, yaakat Gaza tutainum jinta amatka nui aents atsamu uwegshua nui wetá”, tiuwai.
Nu tima Felipeshkam weu, nunikmá Etiopianmaya aents Jerusalén Apajuin ememattatus weu wakettatman igkugku, Etiopía apuji nuwa Candace daagtina nuna kuichkijin kuitamin.
Nugken waketak carrojí caballo wegaku japitaijiya nui egkemas Apajuí etsegtin Isaías agagbaun au aujkawa wegau.
Nunittaman Wakaní Pegkeji Felipen chichajak: “Au aents carronum wega au adijkata”, tiuwai.
Tama Felipeshkam adijkamá Apajuin etsegtin Isaías agagbaun au aujkawa minittaman antujuk iniak: —¿Ame aujam dusha, antakmek aujam? —tau.
Tama ni ayaak: —¿Wajuk antuktajaki, nuna taku tawai tusa ujachbaunush? —tiuwai. Nuna tusa Felipen: —Juwi wakam, ekeemsam ujatkata, —tusa segam niishkam wakauwai.
Ju agagbauwa juna auju: “Uwig maatasa juki ematia numamtuk jukiag emagmayi maawagtatus, uwig uje tsupigmash takamtak tepegama nunisag niishkam chichakchabi.
Nuniau asa ayatak yunumkabi, nunitaish makichkish ayamjauk atsusuí, niina uchijigkesh atsugsauwai maamu asa.”
Tibauwa nuna apu Etiopianmaya Felipen iniak: —Wait aneasam minash ujatkata, ¿juna Apajuí etsegtin tiuwa nunash yana pachis takua tiuwaita? ¿Nigkik tumamiuwait, atsa tikichin takug tawa?
Tutai Felipeshkam nunú ni auja nuna pachitus, chicham yamagman Jisusan pachis ujakú.
Nunik wegamunum entsa aunum jegaak: —¿Ju entsa awa juwi wi yamimagta tamash wají utugchata amainaita? —tusa iniau.
Tutai Felipe ayaak: —Ame dekas anentaiminish dekaskeapi takumek yamimamainaitme, —tiuwai. Tama ni ayaak: —Wika Jisusak dekas Apajuí Uchijimpapita tajai, —tiuwai.
Tutai carrujum awantata tima awantamtai, mai akaikiag entsanum jegaa Felipeshkam nunú aentsun yamijuí.
Entsanmaya jiinkimtai, Wakaní Pegkeji Felipenak jukiuwai. Dutikamtai apuk ataktuk wainkachu; tujash nunikmataishkam apu Etiopianmayag shiig aneas weuwai.
Nuna nuninai Sauloshkam Jisusa nemajuidaun maatasa awantanak idaichau. Imaniau asa sumo sacerdoten jegají:
—Papí agajam sujustá Damasco jegaan jega ijuntaiya nui wayaknush nuna inakmasan, Jisusa nemajuidaun aishmag, nuwa aidaujai achijan, Jerusalén ikaunmaktajai, —tusa segau.
Tutai papiin agatug susau. Dutikam yaakat Damasconum jegaattak tikiju anem wajas wegai, pachiachmau nayaimpinmaya etsantug Saulon tenteauwai.
Dutikam nugká iyaaju, nunikmá: “Saulo, Saulo ¿Wagka minash waitkajame?”, tabaun antukui.
Tama Saulo iniak: “¿Apu amesh yaitpa?” tau. Tutai ni ayaak: “Wika Jisusaitjai, ame ya waitkame nuuwaitjai. Amek baka kajeká jagkin dajag beseakush dekaptsama numamtuk, amek pegkegchau wegakum imaniame”, tau.
Tutai Sauloshkam ishamak kujaukmaikia: “Apuh, ¿wajukati tusamea wakejutame?” Tutai Apu Jisus ayaak: “Nantakim yaakat jegata, nunikamin awi ame dutikmainjumnak tujabiagtatui”, tiuwai.
Aents Saulojai ashinuk senchi ishamkaju, chichamunak antuinayatak wainainachu asag.
Nunik Sauloshkam nugká tepau nantakí niimtakamá wainmamainchau wajasú. Nunikmatai aents aidau uwegnum egkesag Damasco ejegawaju.
Dutikam kampatum tsawan, machikish niimtsuk, yujumkanash yutsuk, umutnashkam umutsuk pujau.
Damasco Jisusa nemajin Ananías daagtin pujau, nunittaman Jisus wantintuk: “¡Ananiasah!” tiuwai. Tama ni ayaak: “Apuh, juwi pujajai”, tau.
Tutai Apu Jisus chichajak: “Jinta Untsug tutaya nui wetá. Nunikam Judasa jeen jegaam iniimsata Saulo daagtin Tarsonmaya pachisam, nui Apajuí aujak pujau wainkattame.
Wi ujakmajai, Ananías daagtin tanta uwejen buukmin antimpaktatui, dutijamamtai niimtatme tusan”, tiuwai.
Tusa tama Ananías chichaak: “Apuh, au Jerusalén pujusá amina nemagtamin aidaun tikima pegkegchau waitkamun pachitus mina ujatiagma jama.
Nunú sacerdote apuji aidau inajam, juwiya amina nemagtamin aidau amina pachipasag chichaina nunash ashí yajuaktatus taajama”, tiuwai.
Tutai: “Tutsuk wetá. Aunak wika mina pachitus ashí judiuchu tikich nugka aidaunmash, apu aidaunash, Israel aents aidaunashkam ujaktí tusan etegkajai.
Wi mina pachitus etsejak senchi waittsatnujinak ujaktatjai”, tiuwai.
Tima Ananiaschakam, ayú tusa Saulo pujamunum weuwai. Nunik Saulo pujamunum jegá wayaa, niina uwejen buuknum achiak: —Yatsug Sauloh, Apu Jisus jintá minamin wantintugmaka nunú awetine, amina ataktú niimti, nunik Wakaní Pegkejinash jukiti tujamu asa, —tiuwai.
Tusa achiká tamawaik, wamkes niina jiinia namaká saepega numamtin kaketukui dutikam wainmakui; nunikmatai Ananías yamijuí.
Duwi pujus judío jega ijuntai aidaunum wayaa chichagkagtak Jisusak Apajuin Uchijiyai, tusa etseju.
Nuna tusa etsegtai, ashí aents nuna antuidauk puyatjukag: —¿Juchaukaih Jerusalén wekagas, awiya aents Jisusan pachis chichaidaun achig yajuaktatus aintú wekaetinuwe nu? ¿Aukechukait juwiyanash achijá sacerdote apujin sujukagtatus taa wekaemaya nunú? —tuidau.
Tujash Saulok Apajuí senchijijai etseju, Jisusak dekas Kristui tusa. Imattai judío Damasco batsataidau, wainak tu wekaewai tuinakush depetkachajui.
Nunikag dukap tsawan asag judío aidau, itusaik Saulo maawag, tusag chichaman umijuidau.
Imatjuinamun Sauloshkam antugmamkau, tujash ditak tsawai kashishkam yaakat pegmagbau waitijin dakak batsamtuidau Saulo jiinkui maami tusag.
Imatjuidau asagmatai Saulo jintintaiji aidau chagkin muunnum egkeawag yaakat pegmagbaunum yakí iwakag kashi jiikiag awemajui, nuní uwemjauwai.
Saulo Jerusalén jegaa tikich Jisusa nemajuidaujai ijunjatatus wakegau. Nunitaishkam ditak ishamaidau: “Saulok Jisusa nemagtsuapi”, tuidau asag.
Nuninaig Bernabé Saulon juki, Jisus chicham etsegtugkatajum tusa etegjamu aidau batsatbaunum ejegau. Dutika Saulo jintaa wesa Apu Jisus wainkamujin, Jisus Saulo ausamun, Saulo Damasconum jegaa ajankas Jisus pachisa chichasbaujai etsegtau.
Nunik Saulok Jerusalén juwak pujusá, ditajai ijunag wekagas ajankas Jisusan pachis chichagkagtau.
Nunik pujus judío, griego chichaman chichau aidaun Apu Jisusan pachis ditan ujaidau, tutaish ditak ayatak maatatus chichaman umijuidau.
Dutikiagtatman tikich yatsut Jisusa nemajuidau nuna antukag, Saulon jukiag Cesareanum ejegawag nui inagkeakiag Tarsonum awemajui.
Dutikawagmatai Jisusa nemajuidau ashí Judea nugkanum, Galileanmaya, Samarianmaya aidaujai, shiig agkan batsatainak nuní senchi ichichmamaidau. Jisusnak ajantusag anentaimtuidau, nunidau asagmatai Wakaní Pegkejiya nu yayasajam batsatainak, ayatak nuní kuashat kawedau.
Pedro Jisusa nemajin aidaun diyak wekaetau asa, Lidanum Jisusa nemajin batsataidaunashkam wainkatatus weuwai.
Nunik nunú yaaktanum aents Eneas daagtin wekaechau asa, ocho mijadai imá pegajinig tepenun wainkauwai.
Dutika wainak: —Eneasah, Jisukristu etsaentamui. Nantaktá nunikam ainká tepetaijum jukita, —tiu. Tamawaik Eneasak pegkeg wajas wajakiuwai.
Dutikamun yaakat Lidanum nuigtú yaakat Sarognum batsamin aidau aents etsagamun wainkag Apu Jisusan nemagkajui.
Nunú tsawantin yaakat Jopenum, Jisusa nemajin Tabita daagtin pujau. (Duka griego chichamnumak “Dorcas” taku tawai). Nunú nuwak ashí pegkeg aina nunak takaak, aents ujunauch aidaunash yayaak pujau.
Imaní pujau Dorcas jakauwai. Nunikmatai iyashin shiig nijatjag jega makichkia ekeni jegamkamunum iwakag, makichik tesamunum awayaa aepsajui.
Pedro Lidanum pujau, Jope tikiju awa nui. Nuniaun dekajuawag Jisusa nemajin aidaushkam jimag aentsun akateak: “Jopenum megkaetugtsuk tajutuati tujabiagmae, tusa ujaktajum”, tusa awetiaju.
Tusa ujakajam Pedroshkam ditajai weu. Nunik jegamtai jukiag jakau tepamunum awayawag, ashí nuwa waje aidau tenteawag ijuntusag buutuinak, Dorcas iwaaku pujusá jaanch peetai, kutug aidaujai najantaijin inaktuidau.
Dutikam Pedroshkam ashí aentsun jiig idayak, tikishmag Apajuin aujus, nuwa jakaun pempentusag: —¡Tabita nantaktá! —tiu. Tama nuwa jakaushkam niimi, Pedron wainak nantakí ekeemsau.
Nunikmatai Pedroshkam uwegnum achik awajai, Jisusa nemajin aidaun, nuwa waje aidaujai untsuk ikaunman iwaintukaju.
Nunú dutikamun ashí Jopenmaya aidauk dekaawag Apu Jisusan dekaskeapi tiaju.
Nuna dutika Pedrok Jopenum Simón duwapé apijin tutaiya nuna jeen kuashat tsawan pujusuí.
Yaakat Cesareanum, Italianmaya suntajan apuji capitán Cornelio daagtin pujau.
Duka ashí niina patayí aidaujai ijunas Apajuinak puyatjusag emematin aidau. Nunin asa judío ujunauch aidaun yayaak kuashat kuichkin suwau, nuniak Apajuinashkam tuke aujsagké au.
Nuní pujaun etsa dukap tegau ai, Apajuí aentsji nayaimpinmaya ni pujamunum waittaman shiig paan wainkau. Nunik chichajak: “¡Cornelioh!” tiuwai.
Tama Corneliok puyatuk wajas dii wajatu, nunik ishamayatak: “¿Apuh, wagka tujutme?” Tama nayaimpinmaya aents ayaak: “Apajuí, ame aujam nunak antugtamak, ame aents atsumaidau yayamunash ashí waitjamkae.
Nuniau asamtai yaakat Jopenum aents awemata, Simón, Pedro tutaya nuna utitnume.
Nigka tikich Simón duwape apijin tutaya nuna jeen nayantsan uwetus pujawai.”
Nayaimpinmaya aents chichaman ujak wakitkimtai, Cornelio jimag ni inaken, makichik suntajan dekas Apajuinak anentaimtus wekayin kajittsá diitaijijai untsuká,
ashí ni wainkamujinak ujak, duwi Jopenum awemauwai.
Tusá tima kashinia duwi jintá eke Jopenum jegattak weenai, Pedroshkam etsa tajiastatak wajasú ai, jega jegamká tuntupé paka inagnakbaunum wakauwai, nui pujus Apajuin ausatatus.
Nui pujus senchi yapajak yuwatatus wakegayatak eke inajiagtai, pujukmá niishkam shiig paan wainkauwai,
nayaim ujanmatai, sábana muun wegkagma iman makí makichik nagkatjamujin jigkatkamu nugkanum akaetatman,
nunú sabananum ashí kuntin yuchatai, chigki aidaujai, dapi aidaushkam pachimka chimpiamu yakiya akaiki, nugkaa tajamtai,
nayaimpinmaya chichaak: “Pedro, ju kuntin aina aanú maam yuwata”, tiu.
Tama Pedro ayaak: “Apuh, dutikashtatjai, wika ju aidauk yuwawaipajum tibauwa nunak tuke yuchaujai”, tiu.
Tutai awentsag nayaimpinmaya chichaak: “Apajuí pegkeg emakmauwa duka amek yuchaujai tiipa”, tiuwai.
Kampatumá dutika, duwi ataktú nayaimpinum awagkiuwai.
Nunú nunikun wainak: “¿Wagkanuk aunash aik wainkaja?” tusa anentaimtú pujai, Cornelio aentsji aidau: Simogkan jee tuwí pujawa, tusag inii iniimainakua waitinum tantag,
senchi untsumkag: —¿Ju jega juwi Simón daagtin, tikich daaji Pedro tutaya nu pujatsuak? —tusa iniimu.
Pedro eke ni wainkamujiya nuna anentaimtú pujai, Wakaní Pegkeji chichajak: “Simogka kampatum aents egapainawai,
waamak akaikita, nunikam ditajai ijunjam utujimtsuk wetá, wi ditanak awemamjai”, tiuwai.
Tama Pedroshkam akaiki, Cornelio aents ishiakbaun jegantun: —Witjai, ¿wajuk asagmea egatkugmesh miniugme? —tiu.
Tama dita aiinak: —Capitán Cornelio, aents dekas pegkegnak takau, Apajuinak puyatjus emematin, ashí judío aidaush aneenak wakegas diin aina nuna, Apajuí aentsji nayaimpinmaya: ‘Pedro utitajum tusam awemata, ni taa ame dutikmainnak tujamti’, tima jutiin awetamatai minaji, —tuidau.
Tusa ujakam Pedroshkam jegá awayawajui, dutikam nui kajigkaju. Nunik tsawajag Pedroshkam aents kaunkaujai wetai, wajumak Jopenmaya Jisusa nemajuidaushkam uyudiaju.
Nunikag ashí ashinkawag kashinia duwi, Cesareanum Cornelio ashí niina patayí aidaujai, dekas ni kumpají shiig tsanitaiji aidaun ipaa pujamunum jegawajui.
Pedro jegá jegattaman, Cornelio jiintuki igkuak tikishmatjau ememattatus.
Dutikam Pedrok achiká chichajak: —Wajaita, wishakam ame aentsuitam annuketjai, —tiuwai.
Tusa chichá chichakua waikmá Cornelio ipaamu aidau tuwak atatman wainkau.
Imanik atatman wainak Pedro chichajak: —Atumek dekagme, judío aidautik judiuchu aina duka, ditá jeenkesh utuchu ainaji. Tujash Apajuí mina: ‘Wi pegkeg emakbauwa duka, pegkegchau ainawai, tiipa’ tusa dekamtijuame.
Tujutiu asamtai, tajutuati tujamae tujutuinakuish utujimkas wamkesan minimjai. Yamai dekaatasan wakegajai, wagka minash untsugkamugme nuna, —tiuwai.
Tutai Cornelio ayaak: —Cuatro tsawan pujajai, nuna wainkan, ju agkua juniai mina jegajuí pujusnuk yujumkan ijagmaan yutsuk pujusan, Apajuin aujkun pujumjai. Nuní pujai nayaimpinmaya aents jaanch dekas winchamtin wajaknun nugkuaju wajantuntame.
Nunik chichagtak: ‘Cornelio, ame Apajuí aujam nunak antugtamkae, ame aents atsumaidau yayam nunash waitjamkae.
Nunin asamtai yaakat Jopenum aents awemata, dutikam Simón, tikich daaji Pedro tutaya nuna itaatnume. Nigka, tikich Simón duwape apijin nayants uwetus puja nuna jeen pujawai’, tujutmae.
Nuna tujutiu asamtai wamkesan utugtitajum tusan awetimjame, dutikamu asam ameshkam taume. Yamai Apajuí waipamunum juwi ijunjaji, nunidau asaja wakegainaji, amina Apajuí tujabau iishkam ame etsegkumin antukagtasa.
Tima Pedro nagkama chichaak: —Dekaske, yamaik wishakam shiig dekajai, Apajuik aents aidaunak akanag juka jushá awai, jushakam niishá awai tusag tatsui.
Ashí nugkanmaya aents aidau, niinak puyatjus anentaimtuinak pegkegnak takaagtaik, shiig anentus diyawai.
Apajuí Israel aents aidaun chichajak: ‘Jisukristu taa yamajam chichaman, shiig agkan batsamsatnun pachis etsegkatnai. Nigki ashí aentsun apuji atinai’, tiuwai.
Atumek ju chicham tibauwa juka, ashí Judea nugkanum Galileanmashkam Juan chichagkagtak yamijatujakua nui nagkamsajum dekau ainagme.
Apajuí Jisus Nazaretnumiaya nuna, Wakaní Pegkeji susa senchimtikam; nuigtushkam Apajuí niiní pujau asamtai wekagas, pegkejan takaak, aents iwanch egkemtuam waitú batsatunash etsagajakua dushakam shiig dekagme.
Jisus Judea nugkanum, yaakat Jerusalegshakam, ashí ni takasbauji wainkau aidautik jutiiyaitji. Nunittaman numinum achijag maawaju ainawai.
Dutikawagmatai Apajuí kampatum tsawanta juwi inanki, iinashkam iwaintugmakui.
Tujash ashí aentsnak wantintugchauwai, jutii aidautin Apajuí duwik nagkamas, ju aidau etsegkatin atinme tusa etegjamu aidautinak wantintugmakui. Jutii aidauti dekas ni maamu nantakmatai ijuntuja yuwaku, umutash uwajagmaiji.
Nunidau asajin ni jutiinak: ‘Wejum chicham etsegkujum, yamaik Apajuí Jisusnak aents iwaaku, jakau aidaujai etegkin ema apusae, tusajum etsegkatajum’ tusa awetabiajui.
Ashí Apajuí etsegtin aajakú aina duka, Jisusan pachisag etsejuinak niina dekaskeapi tuidauk tudaujinish tsagkujam agtinai tiajui, tiuwai.
Pedro tusa chichaa wajai, Wakaní Pegkeji ashí aents nunú chichaman antuidaunak egkemtujajui.
Judío Jisusa nemajin aidau Pedrojai kaunkajuk, judiuchu aidaun Wakaní Pegkeji egkemtugmatai anentai jegagchajui,
tikich chichaman chichainak Apajuin emematuidau asagmatai.
Nudiagtai Pedro chichaak: —Atumesh jutiijai betekak Wakaní Pegkeji jukiu ainayatkugmesh, ¿wagkagmek yamimagchatagme?
Dekas yamimaktajum tusa, ashí yamikajui Jisukristu adaisag, dutikawajam Pedron: —Juwi wajumak tsawankesh pujusam wetá, —tusag segajui.
Jisus chicham etsegtugkatajum tusa etegjamu aidau, nuigtú Jisusa nemajin aidau Judea batsatushkam dekaawaju: Judiuchu aidaushkam Apajuí chichamen wakejus antuinawai tabaun.
Tujash Pedro Jerusalén wakitki jegamtai, chichaman patatuidau wajumak judío Jisusa nemajin aina nu:
—¿Wagka amesh aents judiuchu aidau batsatbaunum wemesh, ditajai ijunjamesh yujumkash yuwaume? —tuidau.
Imatjuinam Pedroshkam, ashí ni wajuk wekaesae nui nagkamas, wainkamujinash pachis ditan ujainak:
—Wika yaakat Jopenum pujusan Apajuí aujú pujukman, nayaimpinmaya sábana muun wegkagma iman makí makichik nagkatjamujin jigkatkamu nugkanum akaetatman wainkamjai,
nuniakui esettsan diikman ashí kuntin yuchatai aidau, chigki aidaush, dapi aidaushkam pachimka chimpiamun wainkabiajai.
Nuniai nayaimpinmaya chichagtak: ‘Pedro, ju kuntin aina nu maam yuwata’, tujutmayi.
Tujutkui wi ayaakun: ‘Apuh dutikashtatjai, wika ju aidauk yuwawaipajum tibauwa nunak tuke yuchaujai’, tibaijai.
Nuna tai awentsag chichagtak: ‘Amek Apajuí pegkeg emakbauwa duka pegkegchau ainawai tumaitsume’, tujutmayi.
Kampatuma imania iwaintujuk ataktú nayaimpinum awagkibi.
Nuna dutikamtai pujai, Cesareanmaya apu awemamu kampatum aents jega dekas wi pujamunum tajutiagmayi.
Nunikagmatai Wakaní Pegkeji chichagtak: ‘Utujimtsuk ditajai wetá’, tujutmayi. Tujutmatai jujú seis Jisusa nemajin aina jujai wegagmaiji, nunika jegaa ditajai utsanabiaji.
Nunika ajin, Cornelio niina jeen Apajuí aentsji nayaimpinmaya waintintuk chichajak: ‘Aents awemata yaakat Jopenum. Simón, Pedro tuuta awagmatia nuna utitnume.
Dutikam ni tajutjama ame, amina pataimijai uwemjatnugminak shiig ujapakti, tujutmae’ tusa ujapakmayi.
Wi dita batsatbaunum jegaan ditajai chichai, jutiin yama nagkamchak utugtamkabia ditanash dutiksag Wakaní Pegkeji egkemtujagmae.
Nuna nunikmatai adeagmajai, duwik Jisus chichaak: ‘Juagkak yumí yamijatujakuí, tujash wika Wakaní Pegkejiyai yamigtinaitjime’, tujabauwa nuna.
Nunin asamtai, Apajuí jutiin Apu Jisukristu dekaskeapi tusa nemagjin, Wakaní Pegkejin amasajua dutiksag ditanash susaja nunash, ¿wisha yaitja Apajuí dutikaun, dutikawaipa titinnush?
Nuna aatus tabaun Jerusalegnumia Jisusa nemajuidauk antukag, shiig anentaimsag Apajuin emematuinak: —Dekas Apajuiya duke judiuchu aidaunash yamaik dekas pujutjin yapajiawag, pujut nagkanchaun jukitnume tusa aikae, —tuidau.
Estebagkan maawagmatai pujusag, Jisusa nemajuidau waitkatan nagkamawajui. Dutikainamu asag wajumak Fenicianum weenai, Chiprenmash, Antioquianmashkam shiyakaju. Nui batsamsag yamajam chichaman Apu Jisusan pachisag imá judío aidaunak jintintuidau.
Nuninai wajumak Jisusa nemajin aidau Chiprenmaya, Cirenenmaya aidau yaakat Antioquianum jegawag, griego aidaunashkam yamajam chichaman Apu Jisusan pachisag ujaidau.
Nunidau asagmatai, Apu Jisuschakam ditanak niina senchijin suwau. Aatsa dutikainamu asag kuashat aents ditá pegkegchau anentaimtaijinak idayinak, Apu Jisusnak dekaskeapi tusag nemagkajui.
Nunú nuninamun Jisusa nemajuidau Jerusalegnum batsatu antukag, Bernaben Antioquianum awemajui.
Dutikam jegaa, Apajuí wajuk yayawa nuna wainak senchi shiig aneasu. Nunik: Anentaiminish shiig ichichmamjajum Apu Jisus nemagkatajum, tusa chichaju.
Bernabek aents pegkeg, Wakaní Pegkejish ajamu, kajintsá anentaimtanmash imanuk asa, kuashat aentsun Jisusdau atinun ijumjauwai.
Nuna dutika Bernabek Tarsonum weuwai Saulon egaak,
nunik wainak Antioquía jukiuwai. Nuwi Apu Jisusa nemajin aidaujai makichik mijan pujusuí, kuashat aents aidaun jintintak. Nunik Antioquianum nagkamas, Jisus mina chichameg etsegtugkatajum tusa etegjamu aina nuna, “Kristunu” ainawai, tiuwai.
Nunú tsawantinig wajumak Apajuí etsegtin Jerusalegnumia Antioquía wegaju,
nuanuiya makichik Agabo daagtin wajakí, Wakaní Pegkeji chichamtikam: “Senchi yapajut ashí nugkanum tepeattawai”, tusa etseju, duka Apu Claudio inamak pujai jegauwai.
Nunikmatai Jisusa nemajin Antioquianmaya aidau, tikich Jisusa nemajuidau Judeanum batsamas waitiagtai, yaigmí tusag makí makichik aents dita wajupa susatjai tawa dutiksag, dutikati tusag umikajui.
Dutikawag anenjauch ijumjamun jukiag, Bernabé Saulojai wegagtai, Jisusa nemajin aidaun apuji Judea batsataidaun awetiajui.
Nunú tsawantaik apu Herodes ni suntaji aidaun Jisusa nemajuidau achigtajum tusa ishitkau.
Dutikak Jacobo Juagkan yachiya nunak: Espadayai maatajum, tusa inamjauwai.
Nu dutikamu judío aidaun shiig awajkagmatai: Pedroshkam achiktajum, tima achikajui. Duka tsawan pag levaduragtuchu yutaiya nu jegamunum nunikui.
Dutika achikagmatai Herodes aents achiká chimpitainum Pedron egkeauwai, dutikak dieciséis suntajan: Atum cuatro cuatro kanagjum Pedro kuitamkatajum, tusa ishiakui. Nunak: Jista Pascua nagkaemakmatai aents aidau ijunjamunum jiikin, chichaman dekajuatjai, tusa anentaimu asa dutikauwai.
Dutikamu asa Pedrok aents achiká egketainum shiig kuitamkam egketu, nuniai Jisusa nemajin aidauk, Pedron pachisag mijattsuk senchi Apajuin aujtuinak batsatu.
Nunú kashia duwik, Herodes: Kashin jiiktajai ashí aents wainkatnume, tusa tibauk tsawaatsaig, Pedrok jimag suntag ejapeam, jimag jiju ikagmauwai jigkajam kanú tepau, nuniai tikich aidauk waitin kuitamainak ijunaidau.
Nuninai Apajuí aentsji nayaimpinmaya awemamu wantintuku. Nunikmatai jega aents achiká chimpitaig tsawan wajasuí. Nunik nayaimpinmaya aents wayaa Pedro kanag tepettaman bijagnum antig ishintaak: “Wamkesam nantaktá”, tiuwai. Nuna taig Pedro jiju ikagmauwai jigkagbauk tsujinag kakekauwai.
Nunikmatai nayaimpinmaya aents chichajak: “Jaanchjum nugkujam akachumam, sapatjumshakam wegamakam shiig jigkagtá”, tiuwai. Tima Pedroshkam dutiksag umikmatai, nayaimpinmaya aents chichajak: “Pataká nugkutaijum nugkujam, wi wegakui pataetugkata”, tiuwai.
Tama Pedroshkam nayaimpinmaya aents wetai pataetuku, jusha dekaskeash junia tusa shiig dekachiatak. Nigka kajanum wantintugbaunash wainag tau.
Juwakiag suntag dekatkau kuitamak ijunun nagkaikiag, tikich ijununashkam dutiksag nagkaikiag, kampatuma juwi dekas waiti ayatak jijuk epenbaunum jegantajui. Nuniamunum nu waiti iman nigki ujaniuwai. Nunikmatai jiinkiaju, nunik jinta yaaktanum wegaunum kuwaká waketak, imá Pedronak ukukiuwai.
Dutikam Pedroshkam: “Dekaskeap mina Herodes achijuk mantuata tau asamtai, Apajuí ni aentsjin awetuji jutijawa, mina pataag judío aidau mina waitkagmain aina nuna agkanmitkajuatatus”, tusa anentaimjau.
Nuna tusa idayak, Juan tikich daaji Marcos tutaya nuna dukují María pujamunum, kuashat aents ijunag niina pachisag Apajuin aujtuinak batsatbaunum jegantá,
Pedro waitin ijuau ujatjitnume tusa, nunitai nuwauch Rode daagtin yakita tus diistatus jegantú.
Nunik jegantá waitinak ujatsuk wajas antukmá, Pedro chichamen antujuk shiig aneas tupikaki wakitki: —Pedro tanta waitinum wajawai, —tiuwai.
Nuna tuinai ataktushkam waitin ijuau, dutiktai waitin ujakmá, Pedron wainkag puyatkajui.
Nuninaig jegá wayaa uwejen takuinu bitat asatajum tusa, nunik wajuk Apajuí aents achiká chimpitainum egketun jiikne nuna etseju, nuna etsejuk nuigtú: —Atum anuí Jacobo, tikich yatsut aidaushkam ujaktajum, —tusa ukuak nigka jinki yajá weuwai.
Pedro nuniku ai tsawagmatai, suntag aidauk nuna emegkakag: —¿Dusha wajukamki, utusag jiinkime? —tusag senchi pampaidau.
Nuniku ai, Herodes suntajan: Pedro egaktajum, tusa ishitkauwai, dutikamu wainkachagmatai: Achikbaun kuitamin aina nunú kajegtajum, tusa ishitkam kajegkajui, nuna dutika Herodes Judeanak ukuak Cesarea weuwai nui pujustatus.
Herodes Tironmayan, Sidognumia aina nuna shiig senchi kajegkauwai; tujash dutikamu ainayatak apu Herodesjai chicham apakmí tusag chichaman umikag, Blasto apu Herodesjai takau asamtai, kajintsá diitaijiya nuna chichajuinak: “Wait aneasam ame jutii pachijattsam, dekas kajegdaitsuk agkan batsamsagmi tuinawai tusam apu Herodes titá”, tiajui Herodes inabaujinian yutain sumaidau asag.
Tiagmatai Herodes tsawantan dekapatuawai, nunik nu tsawan jegamtai jaanch dekas pegkeg apú nugkutaijin nugkug shiig iwagmamag, chicham dekaatasa ekeemtainum ekeemas nagkama chichatai,
aents aidauk senchi untsumkag: “¡Shiig aentschauwai, Apajuí chichau wajawai!” awajuidau.
Nuna imatjuinai, Apajuí ni aentsji nayaimpinmayan makichik awetim jatan susauwai, Apajuin emematchau asamtai; dutikam dukap atsuk Herodesak aka amukam jakauwai.
Tujash Apajuí chichamega nunak aan nagkaemasag ashí antamunum etsejuidau.
Bernabeshkam Saulojai dita takaamujinak ashimak, Jerusalén waketuinak Juan, tikich daaji Marcos tutaya nuna jukiaju.
Yaakat Antioquianum Jisusa nemajin aidau batsatbaunum Apajuí etsegtin aidau, jintinkagtin aidaushkam batsataidau. Nunuka ju ainawai: Bernabé, Simón (Shuwin tutai), Lucio Cirenenmaya nu, Manaén (Herodes Tetrarcajai ijunas tsakajua nu) nuigtú Saulo aatus.
Nuninak, Apajuí emematuinak yujumkan ijagmakag batsatai, Wakaní Pegkeji chichaak: “Bernabek Saulojai awematajum, wi dita takastinun mamiktuawaitag nui wegag takastinme”, tiuwai.
Tiajam yujumkan ijagmawag, buuknum achikag Apajuin aujtusag awemajui.
Nunik Wakaní Pegkeji awemam yaakat Seleucia jegaa, botenum egkemag katigkaju nayantsa ajuntaijin Chipre tutainum.
Nunik yaakat Salamina tutainum jegawag etsejuidau Apajuí chichamen jega judío ijuntainum. Juan Marcos tutaya nunashkam yaimpakti tusag ayajui.
Nunú iwishnuk apu Sergio Paulo tutaijai pujau. Nunú apuk dekas yacha aajakuí. Nunú Bernaben Saulojai untsukuí, Apajuí chichamen antuktatus wakegau asa.
Nunittaman iwishin griego chichamaik Elimas tutaya nu, Apu Sergion utugchatan aputau: Chichaman antuk dekaskeapi ti tau asa.
Tutai Sauloshkam tikich daaji Pablo tutaya nu; Wakaní Pegkeji ajamu asa shiig emetug diis iwishnun chichajak:
—Amek tikima wait, pegkegchau, iwanchin uchijí, ashí pegkeg aina nuna shiwajiyaitme. ¿Wagka Apajuin chichame dekas pegkeja dusha, pegkegchauwa nuninush chichagme?
Dutikamtai apushkam, Apajuí chichame etsegbaunash puyatjus antuku asa, nuna wainak wajak dekaskeapi tiuwai.
Pablo ni kumpají aidaujai Pafos jegawag, botenum chimpimjag Perge shiyakaju, Panfilia nugkanum awa nui. Nui batsatbaunum Juagkak ditan ukuinak Jerusalén wakitkiuwai.
Nunikmatai ditak Perge ukuinak Pisidia nugkanum, yaakat Antioquía awa nui wegajui. Nui pujai, tsawan ayamtai tsawagmatai jega judío ijuntaijin wayawag ekeemsajui.
Nuniai chicham umiktin agagbauwa nuna, Apajuí etsegtin agagbau aidaunash ashí aujus ashimkag, jega ijuntaiya nuna apuji chichajuinak: —Yatsug aidauh, atumesh jutii tukagtumain chicham ajutjamkujaig tukagtitajum.
Tama Pabloshkam wajakí, uwejen takuinu bitat asatnume tusa, nunik: —Israel aents aidauh, ikaya aidautijum Apajuí puyatjusjum umijin aidautigmeshkam antugtuktajum.
Israelan Apajuijiya nu, iina muunji aajakajua nuna etegjauwai, dutikamu asa kuashat aents wajasajui eke Egiptunum pachiinas batsatiatak, imanikagmatai Egipto batsatun Apajuí niina senchijiin jiijuí.
Dutika yajuak uwegshunum cuarenta mijan batsas, dita pegkegchau takaagtaish katsunjauwai.
Nunak ditak cuatrocientos cincuenta mijan apugtuchu batsamsajui. “Nunidaun Apajuí apu chichaman epegkin aidaun adaitujui, nunis batsataig makichik uchi Apajuin etsegtin atin, Samuel akiinauwai.
Nunik pujusmatai, Samuelan segau ainawai: Iina apujish ajutjamti, tusag. Tiagtai Apajuí Saulan Cisa uchijin, Benjamín wegantun: Ju atumin apugmik atí, tusa susauwai, dutikam cuarenta mijan inamjauwai.
Dutikamun Apajuí idaimitkak Davitan: Ju apu atí, tusa adaikauwai. Dutika Apajuí chichaak: ‘David Isaí uchijiya juna wainkajai, jujú shiig awajtawai, wi wakejamunash betek umigtumaina nuna.’
Nunú David wegantunum akiinauwai Jisus, Apajuí: ‘Israel aents aidautigmin uwemtijamjatnun awetitnaitjime’, tusa anagtamauwa nunú.
Tujash Jisus eke jintinkagtutan nagkamtsaig, Juan ashí Israel aents aidaunak: ‘Tudau takat idaikujum yamimagtajum’, tusa chichajú wekagu.
Nuniak Juan jakatnuji tikiju wegau asamtai chichaak: ‘Wika atum anentaimjutjum duchauwaitjai; tujash mina ukujui makichik minittawai, nunak wika niiya imanchau asan niina sapatjinakesh atitmaitsujai’, tiuwai.
“Yatsug aidauh Abraham wegantu aidauwah, nuigtú tikich nugkanmaya aidautijum Apajuí puyatjusjum umijin aidautigminash, Apajuí ju chicham etsegbaun antukag uwemjatnume tusa awetugmaje.
Tujash Jerusalegnumia aidauk, ditá apuji aidaushkam, juka Jisusapi tichaju ainawai, nunisag Apajuin etsegtin agagbaun ashí tsawan ayamtai tsawautai jega ijuntainum aujuinakush, nuna takumpap tawa tusag dekainachu asag; Jisusan mantamnati tiaju ainawai, nuna dutikainak Apajuí nunikti tibauwa nuna umikajui.
Ni bakumamainjig atsujaig, Pilatun segajui maami tusag. Dutika mau ainawai.
Nuna dutikainak umikajui agagbaunum chichaak: ‘Jisusak dutikam atinai’, tibauwa nuna. Dutikawag Jisusa iyashinak numinum achijam detaun akakí jukiag ukusú ainawai.
Dutikawagmataishkam Apajuí jakaunak inankiuwai.
Dutikam kuashat tsawantai wantintukui Galilea nagkamas Jerusalegkash tuke niijai ijunag yujajakú aina nuna. Nunú ainawai yamai niina pachis, ashí aents aidaush antuinamunum etsejuina duka.
“Nuaduí jutiishkam yamajam chicham atuminish etsejuinaji: Apajuí ii muunji aajakajua nuna anagkuauwa nu,
duka yamaik jutii ni wegantu ainag nui uminkae, Jisusan inankiuwa nuaduí. David Salmo2.7num agak tiuwai: ‘Ametme mina uchigmek, wi akiinati tima akiinau asam, nuaduí pujutnash wiki amasjai’, tibauwa nunisag.
Apajuí junak emtika etsegkauwai, Jisus inankim ajumaish tuke jakashtina nuna pachis: ‘Wi Davitan dekas pegkeg aidaun anagkuauwaitag nunak aminí umiktinaitjai’ tusa.
Nuaduí tikich Salmonmash: ‘Ame uchijum pegkegma nuna iyashí kaugtí tusamek idaisashtatme’, tibauwai.
Dekaskenmag duka David pachisa tichamui, nigka ni wegantu aina nuwig Apajuí dutikata tibaunak ashí imatiksag umik jakauwai, nunikmatai niina muunji ukumataijinig ukusam kaujuí.
Tujash Jisusa iyashig kaugchawai, Apajuí inankimu asa.
Yatsug aidauh, atumesh ju shiig dekaatajum: Jisusai tudau tsagkugnamuk awai, tusa etsejuinag nu,
tuja Moisés chicham umiktinun amasajua nunú umikmawaikish, bakumamaichau ainagme tamakesh asachuitjume; tujash ashí aents Jisusai dekaskeapi tusag sujumanaidaunak bakumamainchau emakajui.
Kuitamamkatajum Apajuin etsegtin aidau agagbauwa nu atumin uminkai. Nunú agagbau tawai:
‘Antuktajum dushikkagtin aidauh. Wi Apajuí asan, atum puyatjusa diimainun iwaintamash dekaskeapi tichatnaitjume, tuja tikich aentskesh nuna ujapainakuish pachikchatin ainagme. Nunidau asajum megkaejatnaitjume.’ ”
Juna tusa ashimak Pablo ni kumpají aidaujai, jega judío ijuntainmaya jiinjagmatai, judiuchu aidau: —Tikich tsawan ayamtai atata duwishkam jutiksamek ujajatkata, —tusag segaidau.
Nunú ijunbau ashimnakmatai, judío aidau, tikich judío atajai tumamiu aidaujai Pablon Bernabejai pataetukajui, nuniagtai: —Atumek Apajuí anempaidau asag wait anenjamjau asagmatai, shiig ichichmamjajum pujustajum, —tusa chichagkajui.
Imaanik aents tuwakajun judío aidau wainkag senchi kajekag, Pablok wainak tu wekaewai tusag pegkegchau chichajuidau.
Tuinam Pabloshkam Bernabejai puyatkas chichainak: —Dekas dekatkauk atum mina pataag judío aidautijum Apajuí chichameg ujaktajum tibau asaja ujakmajime. Tujash atumek pujut tuke atina dushakam dakitau asagmin, yamaik judiuchu aina nui ju chichamak etsegkagtatji.
Jutiinak Apu Apajuí: ‘Wi aminak judiuchu aina nuwish tsaaptina numamtin emajame, mina chichamjun ashí nugkanmash etsegkati, nunitai ditashkam uwemjatnume tau asan’, tujamaiji.
Nuna antukag, judiuchu aidauk shiig aneasajui, nuninak Apajuí chichamega juka dekas shiig pegkejai tuidau; nunikag ashí aents pujut nagkanchaun jukiagtinme tibau aina duka dekaskeapi tiaju.
Nunikagmatai ashí nunú nugkanmag, Apajuí chichamenak dekawajui.
Nudiagtai judío aidau, nuwa dekas Apajuin puyatjus umijin eme anentsá diitai aidaun, nuigtú aishmag dekas chichamesh antugtai aidaujai chichasag: Atum Pablo Bernabejai jiikjum awematajum, tusag inajaju.
Nunú aaja tiajam ditá sapatjin ukuinak jukiag, nui tsuwat ayaun awatuk akaketuk ukukiajui yaakat Iconio weenak. (Nunak chichaman dakitjaju asagmatai, dita suwimak jukitnujin iwaintak dutikawajui.)
Nuna dutikawagmataish Jisusa nemajin aidauk, shiig aneasag dakunkut batsataidau, Wakaní Pegkeji ajamu asag.
Pablo Bernabejai yaakat Iconio jegawag tuke nunin asag, jega judío aidau ijuntaijin wayawaju, nunikag Jisusan pachisag etsejiagtai antukag kuashat judío aidau, judiuchu aidaushkam dekaskeapi tusag Jisusan nemagkajui.
Tujash judío dekaskeapi tuinachuk, tikich judiuchu aidaun chicham dekaskechunak tsanuidau, Jisusa nemajuidaun kajegkatnume tusag.
Nuninaig Pablo Bernabejai dukap tsawan pujusajui, nunikag Apu Jisusai kajinmas chichagkagtuidau, nuniagtai Apu Jisus senchijin suwau aents dutikmainchaun iwainagtai wainainak, chichaman etsejuina nunash dekaskeapi titinme, tau asa.
Nunitai Iconionmaya aidauk wajumak aents kanakajui; nunikag judío dekaskeapi tuinachujai ijunainai, tikich wajumak Jisus chicham etsegtugkatajum tusa etegjamu aidaujai ijunaidau.
Nunidau asag judío aidau, judiuchu aina nujai, apu aidaujai chichaman umigkaju, Jisusa chichamen etsejuidaun waitkasag kayai tukuí tukuinakua kajegmí tusag.
nuwishkam yamajam chicham uwemta nuna pachis etsejuidau.
Nu Listranum makichik aents yama akiinmawaik nagkamnas, tuke wekaechau kagkajinash umushchau pujuttaman wainkajui. Dushakam nui ekeemas,
Pablo chichagkagtutai antú eketun, Pabloshkam esetus diikmá, dekas nigka etsaentumainapi tusa anentaimá eketun wainkauwai.
Dutika senchi jiiká chichajak: —¡Wajaim, shiig tutupit wajastá! —tiuwai. Tamawaik tseke wajakí wekaetan nagkabau.
Pablo dutikamun wainkag aents aidauk, Licaonia chichamai senchi untsumkag: —¡Apajuí aidau aentsmaga jutiin akaetugmakiaje!
Tusag Bernaben chichajuinak: —Juka apajuí Jupiterai —tuidau. Tuja Pablon ni chichagkagtau asamtai: —Juka apajuí Mercuriowai —tuidau.
Nunú yaaktanum niiniasuk apajuí Júpiter tutai ememattai jega au, nuna sacerdoteji toro aidaun jukiag, nuigtushkam iwagmamak yagkug aidaujai yajuak, kuashat aents aidaujai kaunkauwai. Nunikag nunú toron maa apeenak, Pablon Bernabejai emematta tuidau.
Nu nuniamun Pablo Bernabejai wainkag, jaanchjin tujit ichigkag aents tuwaká ijunbaunmak ditashkam eteena wajan senchi untsumkag:
—Muun aidauh, ¿wagka ancha aikagme? Jutiishkam atum ainajum annuketji. Atum wainkajum aikajum aanú idaikujum, dekas Apajuí iwaaku pujú nayaimpin, nugkan, nayantsan, ashí nui ayaa nuna najankauwa nu nemagkatajum tusa, chicham yamagma nu etsejin ainaji.
Yaunchuk tsawan aajakua duwik Apajuik ashí aentsun: Dita wakejuinamunak takastinme, tusa idaisauwai.
Dutikauwaitkush: Wi Apajuiyaitag nuna dekajuatnume, tau asa yumin yutumtikawai, ajakshakam shiig tsapaidiag nejeawagmatai, nuna yuwinak shiig dakujustinme tujamu asa.
Tusá ujainamash, aents aidauk nunú toro maa apeaku dita ememattanak kakajus idaimainchau dekapedau.
Nuninai wajumak judío, Antioquianum batsamin aidau, tikich Iconionum batsamin aidaujai kautuawag, aents tuwakú aidaunak anentaimtan yapagtuawaju, dutikawajam Pablonak kayai tukuí tukuinakua: Maajistai, tusag japikí jukiag, yaaktan ukumtiksag aipkiajui.
Dutika aipkiagmatai, Jisusa nemajin aidau tentea apakag batsamtuinai, Pabloshkam anean nantakí, ataktú yaaktanum wayaa, kashinia duwi Bernabejai Derbenum wegajui.
Nui jegawag yamajam chichama nuna etsejiagtai, kuashat aents nuna antukag Jisusa nemagkagmatai ukuinak, Listra, Iconio, Antioquía aina nuní waketjajui.
Nuanuí jegawag Jisusa nemajuidaun anentai ichichtuinak: —Atum Jisusai dekaskeapi tiuwaitjum nuwig anentaimsajum pujustajum, dekaskenum Apajuí inamtaijin wayata takuik, dekatkauk kuashat waitmainaitji, —tiaju.
Nunikag Jisusa nemajin aidau makí makichik yaakat batsata nui, nuna diin agtinun adaitug, yujumkan ijagmawag batsamsag, ashí Jisusai sujumankau aidaunak: Ni kuitamkati, tusag Apajuin aujtusag ukukiaju.
Nuna dutikawag ukuinak Pisidia nugkan nagkaikiag Panfilia nugkanum jegawajui.
Nunikag yaakat Perge jegawag chichaman etsegkag ukuinak, Atalianum jegawajui.
Nui nagkaemakiag botenum egkemawag Antioquía wegajui, nuwiya aidau yama nagkamchak Pablon Bernabejai, Jisusa chichame etsegkatajum tusa awemainak Apajuin aujtusajua nui, takatan ashimkag jegawajui.
Nunik Antioquía jegawag, ashí Jisusa nemajin aidaun ijumag, Apajuí dita takainamunum shiig kuashat yaigkagbaun pachis ujakaju, judiuchu aidaush wajuk Apajuin dekaskeapi tiaje nunashkam.
Nunikag Pablo Bernabejai kuashat tsawantai nuwig Jisusa nemajin aidaujai ijunag batsamsajui.
Nunú tsawantai wajumak Judeanmaya aidau Antioquía jegawag, Jisusa nemajin aidaun jintintuinak: “Atumek Moisés chicham umiktinun agajua nui, pakamaktajum tibauwa nu umiachkugmek uweemain ainatsjume”, tuidau.
Tuinamun Pablo Bernabejai antukag, ditajai senchi pampandaijajui. Nu aatus au asamtai Antioquianmaya aidau: Pablon, Bernaben, nuigtú tikich Jisusa nemajin aidaujai etejajui Jerusalén wetinme, nunikag nunú yaaktanum Jisus chicham etsegtugkatajum tusa etegjamu aidau, nuigtú Jisusa nemajuidaun diin batsata nujai, nuna pachisag chichastinme tau asag.
Dutika awemajam, Fenicia nugkanum tuja Samaria nugkanmashkam nagkaemainak: “Yamaik judiuchu aents aidaushkam duwik umitaijinak idayinak Apajuin nemajuinawai”, tusa etsejiagtai ashí Jisusa nemajin antukag shiig aneedau.
Pablo Bernabejai Jerusalén jegawagmatai Jisusa nemajin aidau, Jisus chicham etsegtugkatajum tusa etegjamu aidaujai, Jisusa nemajuidaun diin aidaushkam shiig anentus jukiajui, dutikawajam ditashkam Apajuí yayasam dita takasbaujinak imatiksag ditanash ujaidau.
Tiagtai wajumak fariseo aidau, Jisusan dekaskeapi tusag nemagkaju aidau wajaidiag chichainak: —Dekas judiuchu aidau Jisusa nemajuina dushakam, Moisés chicham umiktajum tibauwa nunash umiktinme nuninak pakamamain ainawai, —tuidau.
Tuidau asagmatai Jisus chicham etsegtugkatajum tusa etegjamu aidau, Jisusa nemajuidaun diin aidaujai ijunjaju: Dusha dekas wajuk amainkita, tusag dekawagtatus.
Kuashat nuna pachisag chichá chichamjamunum, Pedro wajakí chichaak: —Yatsug aidauh, atumek shiig dekagme, Apajuí atum ainajum anuiyatigmin mina etegtuauwa duka, aents judiuchu aidaunash yamajam chicham uwemta nuna pachis etsegtai antukag, ditashkam Jisusan dekaskeapi titinme tujutu asa.
Apajuí anentaibaunash ashí dekauwa nunú, wi ditanash uwemtijatasan wakegag nunash dekaatnume tau asa, jutiin Wakaní Pegkejin sujamsagmaya dutiksag ditanash Wakaní Pegkejin egketjagmayi.
Duka nuninchauwai, yamaik jutii Apu Jisus dekaskeapi tabaunum uwemainag nunisag ditashkam uwemainawai, —tiuwai.
Timatai ashí itatjag Bernabé, Pablojai Apajuí yayasam aents dutikmainchaun, judiuchu aidaunmash iwainagbaun etsejiagtai, ekeemsag antú pekajuidau.
Chichaamun ashimkagmatai Jacobo wajakí chichaak: —Yatsug aidauh, minash antugtuktajum.
Apajuí wajuk judiuchu aidaunash yamaik wait anentug, mina aentsug agtinme tusag etegjae, nuna pachis Simón ujapakaje.
Nunak Apajuí etsegtin agagbauwa nujai betek nunikaje, nu agagbaunmag Apajuí chichaak:
‘Ju junikmatai wi David wegantu aidau jega tegaekauwa numamtuk wajakaja nuna, ataktú jegamaina numamtuk awajkattajai, agkan batsamsatnume tusan.
Dutikam ashí tikich nugkanmaya aidaush imá minak egatuinak, mina aentsug aina nujai betek agtinme tau asan, tiuwai.
Apu Apajuí yaunchuk nagkamas jujú chichaman dekamtijamauwa nu yamaish aatus tawai.’
“Nuaduí wika aents judiuchuitak, Apajuin nemagkaja duka ju dutikatajum tusaik waitkaschagmi tajai.
Dekas ayatak papí agatjagmi: Ashí apajimtai aidau anagkuamu aina duka yuwawaigpajum, tsanijimtash tsanijinawaigpajum, kuntin ayatak pempeaja maamu aina nuna nejesh, kuntin ayatak jakau aina nuna nejeshkam, numpashkam yuwawaigpajum, tusa duke tiagmi.
Yaunchuk nagkamas awai ashí yaaktanum Moisés chicham umiktajum tusa agagbauwa nuna etsejuidauk, duka tsawan ayamtai tsawagmatai jega ijuntainum tuke aujtayai”, —tiuwai.
Tutai Jisus chicham etsegtugkatajum tusa etegjamu aidau, Jisusa nemajuidaun diin aidaujai, ashí Jisusa nemajin aidaujaishkam shiig chichasag dita aina nuwiyan, Pablo Bernabejai Antioquianum wegagtai awemagtatus etegjajui. Dutikainak Judas tikich daaji Barsabás tutaya nuna Silasjai etegkawajui, nunú aina nui dekas eme anentsá diitai aidaun,
Dita wegagtai papiin agatuinak: “Jutii dekas Jisus chicham etsegtugkatajum tusa etegjamu aidauti, Jisusa nemajuidaun diin aina nujai ijuntsan, atum Jisusa nemajin aidautijum judiuchu Antioquía, Siria nugkanum, Cilicia nugka aina nuwish batsatainajum nunú aidautigminash shiig anentsan kumpamjime.
Wajumak aents juajuiya, jutii wetá tichamaitak atumiin midiag tajutjamawag, anentaimtagminish pachimjamkag ukugmakiaju tabau dekaamji.
Nunikaja ashí ijunja chichasá, jimag aents etegka, jutii aneetaiji yatsug Bernabé, Pablojai anuí atumin ijagtamsatatus mininakui awemainaji.
Bernabé, Pablo aina juka, ditak Apu Jisukristu chichamen etsejuidau asag, maata tuinamash ditá pujutjinak puyatjuinatsui.
Dita mininakui Judasan, Silasjai awetajime, dita anuí tajutjamawag shiig igkumpasag, ashí juna pachisajag ujapaktinme.
Wakaní Pegkejiya duka atumnak atum umikchamna imannak tujamtsugme, jutiishakam aikasaik anentaimtuidau asaja ayatak:
Ashí apajimtai aidau anagkuamu aina duka yuwawaigpajum, tsanijintash tsanijinawaigpajum, kuntin ayatak pempeaja maamu aina nuna nejesh, kuntin ayatak jakau aina nuna nejeshkam, numpashkam yuwawaigpajum tusa tajime. Jujú aina nujai kuitamamkugmek shiig imagnisjum pujuttagme.”
Jujú aatsa agatja susam sujuktatus Antioquianum wegajui. Nunikag jegawag ashí aentsun ijumjag, nunú papí agagbaun susajui.
Dutikawajam Jisusa nemajin aidau nuna papí ausag dita tiagbaun antuinak, shiig senchi shiig aneasaju, anentai ichichtuinamu asag.
Judas, Silas aina dushakam Apajuí etsegtin asag, nuwiya Jisusa nemajuidaunash ujaak, anentai ichichtujag wakemitkakaju.
Nui dukap tsawan batsamsag Judas wakettai, Jisusa nemajin aidau shiig anentsag akateg awemajui.
Tujash Silasak kumpají waketiagtaish juwakui.
Pablok Bernabejaig Antioquiak juwakag, tikich aidaujai ijunjag Apu Jisusa pachis yamajam chichaman jintinkagtuidau.
Wajumak tsawan batsamsag Pablo Bernaben chichajak: —Ataktú Jisusan nemagkaju aidau ijagsami, ashí yaaktanum Apu Jisusa chichame etsegkabiag nui wajuk ditash batsatainawak nu diiyaku, —tiuwai.
Nu tabaunum Bernabé, Juan tikich daaji Marcos tutaiya nuna ayatatus wakegau.
Tujash Pablok nunak ayamainchau dekapeau, wagki Marcosak Panfilianum ditan ukuak, ijunas takatnum wechau asamtai.
Nunitai kuashat jiya jiyanituinakua mai kanakaju. Nunik Bernabek Marcosan juki Chiprenum weuwai.
Nuniai Pablok Silasan juki, Jisusa nemajin aidau: —Apu Jisus yaimpamunum wekaesatajum, —tusa shiig akatjajam, nuwiya jiinkiag,
Siria nugkanum, Cilicia nugkanmashkam Jisusan nemajuidaun anentain ichichtukiag nagkaemaidau.
Jisusa nemajuidau Listranum, Iconio batsataidauk, Timoteon pachisag pegkejan chichajuidau.
Tuidau asagmatai Pablo Timoteo uyuntusti tusa wakegau asa, pakaji ajapjuatajum tima pakajiajui, judío nui batsamin aidau pegkegchaun anentaimtinum tau asa, apají griegon ashí dekaidau asagmatai.
Nunikag ashí yaaktanum nagkaemainak, Jisusa nemajin aidaun ujaidau, Jisus chicham etsegtugkatajum tusa etegjamu aidau, nuigtú Jisusa nemajuidaun diin aidau Jerusalén batsamas agagbaun pachisag.
Aatus nunidau asagmatai, Jisusa nemajin aidau dita kajintsá anentaibaujinish nuní nagkaemas ichichmamaidau, nuninak Jisusa nemajuidaushkam kashí kashinig ayatak kawedau.
Wakaní Pegkejiya nunú Asia nugkanum etsegkatajum tusa awemashbau asag, Frigianum jegaa Galacia jegaashkam nagkaemakiag,
Misia nugkanum jegawag, Bitinia nugkanum wegagtatus anentaimaidau; tujash Wakaní Pegkeji wetinme tusag idaisachui.
Nunikag Misianak tutupnik nagkaikiag Troas jegawajui.
Nunikag Pablo nui kintamtatman kashi paan Macedonianmaya aents wajantun: “Juwi Macedonia katigkam minash jintinjuata”, taun wainkauwai.
Pablo nuna wainkamtai, dekas Macedonia wegagmi tusa umintsabiaji, junak Apajuiyap yamajam chichaman awi etsegkati tujamu asa jutikawa tusaja.
Nunikaja Troasnum egkemjá tutupnik wega wegakua ajuntai Samotracianum jegaa, kashinia duwi Neapolisnum jegabiaji.
Nui pujusá, Filipos Macedonianmaya yaakat dekas iman, Romanmaya aidau batsamtainum jegawabiaji. Nunika nui machik tsawan pujusabiaji.
Nuniamunum tsawan ayamtai tsawagmatai, yaakat ukuaku namaká uwet jegawabiaji, jutii anentaimsaik judío aidau Apajuí aujtaijig awis awatai tau asaja. Nunika jegaa pekaamsaja nuwa aidau ijunjaju chicham ujabiaji.
Nunú nuwa aidaunum nuwa Lidia daagtin Tiatiranmaya, jaanch yamakaitkau dekas pegkeg aidaun sujin, Apajuinash emematin asa ekeemas antú ekeemayi. Nunittaman Apajuí anentaimtijabi Pablo etsegbaunash shiig antukti tusa.
Dutikamu asa Jisusan nemagkamtai, ashí niina patayijai yamigbaiji. Nu dutikam: —Atumesh, wi dekas Jisusan nemagkau waitkugmek, mina jegajuí kaunajum kanagtajum, —tujamkui ni pujamunum wegabiaji.
Nunika pujusá Apajuí aujtainum wegajin, nuwa inak wakan pegkegchau dekamtikam etsejin igkumpaktatus jiintugmakmayi. Nunú nuwa dutika takatai niina apuji aidauk kuashat kuichkin juwidau.
Nunú nuwa, jutii Pablojai wegajin pataetugmak minis senchi untsumak: —¡Ju aents aina juka Apajuí nayaimpinmayaya nuna umijin asag, nuwiya chicham uwemtikagtina nuna atumnash ujapakagtatus minitjamainawai! —wajau.
Nunak kuashat tsawantai imatú wekaetai, Pablo kajejuk, ayampatua wakan pegkegchau nuwauchinum pujaun chichajak: —Jisukristu daajin tajame, aanú nuwauch ukuakum jiinkim wetá, —tiuwai. Nunú tusa tamawaik wakan pegkegchaush wamkes jiinki wegak nuwanak agkan ukukiuwai.
Tujash nuna apuji aidau ni dekamamtai kuichik jutaijin dutikashmin wajasmatai, Pablon Silasjai achiká jukiag, chicham dekatasa ijuntainum apu aidau emtin ejegawaju.
Dutika chichaman epegkin aidaunum ejeyag chichainak: —Jujú judío aents ainayatak iina yaaktajin taawag dapamkagtuinawai,
nuninak ditá pujutjin jutii Romanmaya aidautik makichkish dutikmainchauwaitag nuna jintinjamainawai, —tuidau.
Nuna tiagtai aents aidauk Pablon Bernabejai pampantug wajatkiagmatai, apu chichaman epegkin aidaushkam: —Awikjum numí suwimatajum, —tusa inamjau.
Timatai senchi suwí suwimainakua, achikbau chimpitainum egkeawag, achikbaun kuitamin aidaun: —Wejum shiig kuitamkatajum, —tusa awemajui.
Nunú tusa tima, achikbau kuitamnushkam juki, jegá awayaa imau nagkatkamunum ejegan, taapna dawe dekapasa agtukbaunum nawen wegajug shiig chanuag kuwakchamin ema ukukiuwai.
Imatika ukukim, Pablo Silasjai aehaet Apajuin aujuinak, kantamtan kantam wajagtai, tikich aents achigbau chimpijushkam antú batsatu.
Imatú batsatai pachiachmau senchi uujak, jega aents achiká chimpitai ajigbau aidaun senchi pegau, imatiktai ashí waitig ujanjauwai. Tuja aents achiká jiju ikagmauwai jigkakbaushkam tsujinag kakekaju.
Imaniai achikbau kuitamin kanag tepaushkam shintaak diistakamá, ashí waitig ujanag aun wainak, aents achigbau aidauk shiyakeapi tusa, espadajin ukuini juwakug maamata tau.
Nunitai Pablo senchi untsuká: —Maamawaipa, jutiik ashí betek batsatji, —tiuwai.
Tutai achikbaun kuitamnushkam: —Jii ekemakjum sujustajum, —tau. Tutai jii ejentuntam juwakug, sapí sapigjai tupikaki Pablo Silasjai wajamunum kujaukmaikia wayakug tikishmatjau.
Dutika juki agaa jiikí: —Muun aidauh, ¿wisha wajukmainaitja uwemjata tusanush? —tusa iniau.
Tusa iniinam dita aiinak: —Apu Jisukristuig dekaskeapi tita, nu nuniakum amek ashí amina pataim aidaujai uwemjattame.
Nuna tusa Jisukristu chichamenashkam niina ujaak ashí niina patayijai ujakuí.
Dutikam aehaet aig, achikbaun kuitamnushkam Pablon Silasjai suwimku tsupigbau numpa waigkun nijatkau. Dutikam nuaduí ditashkam ashí nuna patayijai yamikuí.
Nu dutikawajam ditá jeen jukiag yujumkan ajamsajui. Nu aentsuk ashí ni patayijai shiig aneasaju, Apajuiyai dekaskeapi tusag sujumankaju asag.
Kashikmas apu chichaman epegkin aidau, achijatin aidaun awetiaju, aents achikbaun kuitamnun ujaktí Pablon Silasjai jiiktinme tusag.
Tibau asa achikbaun kuitamnushkam Pablon chichajak: —Apu chichaman epegkin aidau chichaman akupjutak akupkati tujutne, nunin asamtai jiinkijum shiig aneasjum wetajum, —tiuwai.
Tusa tama Pablo achijatin aidaun chichajak: —Jutiik Romanmaya aents ainajinig shiig chichaman dekagtamtsuk tuwakbaunum asutamawag aents achiká chimpitainum egkepawagmae; dutijabau ainayatkush, ¿wagka yamaish tikich waipainatsaigkish uuká jigmakta tuinawa? Duka nunimaitsui, dekas dita taawag iinak jigmaktinme, —tuidau.
Tusa timatai achijatin aidau apu chichaman epegkin aidaun jegajuawag, timae tusag ujaidau. Tama nuna antukag senchi ishamkaju, Romanmaya aentsuitjai tau asagmatai.
Nunikag Pablon, Silasjai wejiaju: —Wait aneasjum tsagkugtugtajum —tita tusag. Dutikawag jiikiag: —Juig pujutsuk wetajum, —tusag awemaju.
Tiajam jiinkiag Lidia jeen shiyakaju, nui jegawag aents Jisusa nemajuidaun wainkag shiig anentain ichichtujag ukuinak shiyakajui.
Nunik ashinak yaakat Anfípolis, nuigtú Apoloniajai nagkaikiag jegawajui Tesalonicanum jega judío aidau ijuntaijin.
Pablok tuke nunin asa, jega ijuntainum wayauwai, nunik kampatum tsawan ayamtainum judío aidaujai Apajuí chichame agagbaun pachis tudayinau.
Dutikak, Kristuk waitkasa maam ataktú nantaktinai tusa agagbauwa nuna pachis jintias ujaak: —Wi Jisusan pachisan atumin ujaajim, nuuwai Kristuk, —tiuwai.
Nuna tutai wajumchik judío aidau Jisusan dekaskeapi tusag sujumankaju, nunik ditashkam Pablo Silasjai wekaebaunum ditajai ijunjajui. Tuja kuashat griego Apajuí emematin aidau, nuigtú kuashat nuwa puyatjusa diitai aidaushkam, Jisusan dekaskeapi tusag nemagkaju.
Tujash Pablonak Silasjai wainkachag, Jasogkan, tikich Jisusa nemajin aidaujai jukiag yaaktanum dekas apu pujamunum ejegawajui. Dutikawag: —Ju aentsua ju, jimag aents ashí nugkanum wekagas dapamkagtú wekaenuwe nunú juwi iinashkam tajutjamamtai,
Jasón niina jeen awayaa apusae, ashí ju aina juka Roma apujiya nu chicham umiktin najanamua nunak dakituinawai, ditak tikich apu Jisus daagtin awai tuidau asag.
Nunú tabaun aents aidauk, ashí apu aidaujai antukag, senchi pampaidau.
Imatiagtai Jasón tikich Jisusa nemajin aidaujai apu aidaun chichajuinak: —Jasta, dekas jutii yajá wetajum tusa awemanti, nu tau asá kuichik ukuaji, iina yaaktajin jiinjagmataig ataktú awagtugkitajum, untsu jiinjashmataig kuichkik tuke jukitajum, —tiaju. Nuna tiagmatai apu aidau Jasogkan, tikich Jisusa nemajin aidaunash akupkajui.
Dutikawajam wamkesag kashi aig, Pablonak Silasjai Bereanum awemajui. Dutikam jegawag judío aidau ijuntaijin wegajui.
Bereanmaya aidauk Tesalonicanmaya aidaun nagkagas shiig anentaimkau asag, wakegas chicham etsegbaunash antujuidau, nuninak kashí kashinig Apajuí chichamen shiig kuitamas aujuidau, nu tawa dusha dekas ajampashit tusag dekawagtatus.
Imanidau asag kuashat judío aidauk dekaskeapi tuidauk Jisusan nemagkajui, tuja griego aidau, nuigtú nuwa eme anentsá diitai aidaushkam dekaskeapi tusag Jisusan nemagkajui.
Nuniagtatman judío Tesalonicanmaya aidau, Pablo Berea wekagas Apajuí chichamen etsejui tabaun dekaawag, shimutkag nuwishkam aentsun dapampakaju.
Nudiagtai Jisusa nemajin aidau Pablon: Amek nayants anunjukam wekaesam wetá tusag awemaju, nuniai Silas Timoteojai juwakajui.
Pablo uyunaidauk Atenas ejegawag ukukiaju. Nunú waketiagtai Pablo, Silasan, Timoteojai chichaman akupjak: “Waamak juwi taatnume, juwi ditajai igkuniktajai”, tiuwai.
Pablo Atenas jegaa, Silasan Timoteojai dakak pujus, shiig kuashat anentain idajtus diyau, ashí yaakta nuanuig imá ditá apajimtai aina duke ayau asamtai.
Nuniau asamtai jega judío aidau ijuntaiya nui wayaa judío aidaujai kuashat tudayu, tikich Apajuin umijuidaujaishkam, nuniak kashí kashinig yaakta ejapeen aents tuwakbaunmash dutiksag tudayu.
Nunisag, aents Epicuro daagtin jintinkagtuamun aujin aidau Epicúreos tutai, tikich aents Zenón daagtin jintiamun aujin aidau Estoicos tutai aidaujai kautkag, Pablojai tudayinau. Nuniagtai tikich aidau: —¿Au aentsush wajina pachisaya imá chichawa? —tuidau. Tiagtai tikich chichaidau: —Auk tikich nugkanmaya apajuijimtain pachis etsejin aina numamtinai, —tuidau. Nunak Pablo Jisusan pachis yamajam chichaman etsejak ni mantamna nantakbaujai etseju asamtai, tiajui.
Tusag Pablon, Areópago tutainum, apu aidau ijuntaijin ejegawag iniinak: —¿Jutiish ame yamajam jintinkagtam nunú tukagtumainchaukaitam?
Ame jintinkagtam duka jutii antushtai jintinkagtame, nuniau asamin jutiish nunash wajina takug tawa tusa dekatasa wakegainaji, —tuidau.
Ashí Atenas batsamin aidauk, nuigtú tikich ikaya kaunkau nui batsamin aidaushkam, yamajam chicham etsegbaun antuinakjag tikichnak uyumatsuk, nuna shiig dekawagtatus wakeyin asag tuidau.
Nuna tiagtai, Pablo Areopagonum jegau asa, nuwi ejapeen wajantá chichaak: “Atenasnumia aidauh, atum apajimjum duka dekas pujawapi tusajum anentaimtin ainajum nunak wainjime.
Atumi apajuijum emematku ijuntaigmin diyakun wekaesan, altarnum ‘¡Apajuí wainchatai!’ tusa agaja adujkamun wainkamjai. Nunú ‘Apajuí wainchatai’ atumesh waintsuk emematin ainajum nuna wishakam pachisan etsegjai.
“Apajuí nugkan najana, ashí nugkanum ayaa nunash najanauwa duke, nayaimpin nugkanashkam apujig. Nigka aents jega Apajuí ememattai atí tusa jegamkamunmag pujuchui.
Tuja aents takagtusmatai pujustajai tusag atsumchauwai. Niiyai pujutnash, mayainash ashí wají aina nuna sukagtinuk.
“Tuja makichik aents najanamua nuanuiyag yujak ashí nugkanum batsamsatnume tiuwai. Dutika mamiktujui tsawantan tuja nugka dita batsamsatnunashkam,
nui batsamas mina egatkatnume nuninak dekajuatnume tusa. Tujash dekaskenmag jutiijaig atushtak atsui.
Apajuí senchijin pujuidau asá buchituinaji; nunisag atumin muunjum dita anentaibaujinian agau aidaushkam: ‘Jutiik Apajuin uchijí ainaji’, tiajui.
Apajuin uchijí ainakuik, makichik aents nigki anentaimas, ni anentaimtamun dakumak oroikish, jiju platayaikish, nuna dutikachkush ayatak kayaikesh najanamu aina nunintsukaitai Apajuik tusaik anentaimtumaitsuji.
Nunak aents dekachu asa nuniagtaish, Apajuí pachitsuk idaisau akushkam, yamaik aents ashí nugkanum batsamin aidaush, dita tudau takaamujinak idayinak, minak nemagtuktinme, tawai.
Apajuik makichik tsawantan mamikiauwai, nunú tsawan jegatai ashí nugkanmaya aidaun, Kristu Aentsmaga Akiinau mantamna ataktú nantakiuwa nuna, yamaik aents pegkegchau aidau, pegkeg aidaujai etegjam akankam ijumjata titin asa”, tiuwai.
Mantamdauwaitak aneantu tabaun antukag tikich aidauk ayatak dushikinai, tikich chichainak: —Dekas imá pegkeg ju tame duka tikich tsawantin antakuish antukagmi, duwi etsegkata, —tiaju.
Tiagmatai Pabloshkam ukukiuwai.
Tujash wajumak aents Apajuin dekaskeapi tusag nemagkajui. Nuanuí pachitkau Dionisio daagtin, Areopagonum ijunin, tuja makichik nuwa Dámaris daagtinchakam, nuigtú tikich aidaushkam.
Pablo nuna dutika ukuak, Atenas jiinki yaakat Corintonum weuwai.
Nuanuí jegakmá makichik judío Pontonmaya Áquila daagtin niina nuwe Priscilajai Italianmaya tau asamtai, Pablo ijagsatatus weuwai. Nunak apu Claudio ashí judío aidau Roma batsata duka jinjatnume tau asamtai nunikui.
Tuja ashí tsawan ayamtai tsawautaik, jega ijuntainum jegaa, judío aidaun, griego aidaunashkam, Kristun dekaskeapi tumamtikiagtatus tuke ujasagké au.
Tujash judío aidauk Pablonak shiwagmaidau, nuninak pegkegchaun chichajuidau. Imatjuinamu asa Pabloshkam niina nugkutaijin pegajá wajantá chichaak: —Atumek bakumajum megkaekatin ainagme, wika nunak uyumamaitsujai. Yamaya juwi nagkamsanuk wika tikich aents judiuchu aidaunum wetatjai, —tiuwai.
Nuna tusa ukuak jega ijuntainmaya jiinki, Justo Apajuí umijin nui ayaumas pujaunum jegau.
Tuja Crispo, jega ijuntaiya nuna apuji ashí niina patayijai Jisusan dekaskeapi tusag nemagkaju. Tikich Corintonmayashkam kuashat aents nunú chichaman antukag dekaskeapi tusag yamimakaju.
Nuniku ai Apu Jisus Pablon kashi paan wantintuk chichajak: “Sapigmakaipa, chichagkagtam duka idaitsuk chichagkagtukta.
Wi amijaig wekaejai, makichkish amina pegkegchau awajtamkatasag achigmamaitsui. Ju yaakta juwishkam mina aentsug aidauk kuashat ajutui”, tiuwai.
Nunú tima Pablok Corintonmak makichik mijan jimaituk, nuwiya aents aidaunash Apajuí chichamen jintintak pujusuí.
Nunú tsawantinig Galión Acayanmaya apuji we pujai judío aidau ijunjag, Pablon shimutuk achiká jukiag, apu pujamunum ejegawag,
apun chichajuinak: —Ju aentsua ju ashí aents aidaun ni wagagki dekas Apajuiya duke emematmain ainagme tayatak, Moisés chicham umiktajum tibauwa nunak umiatsui, —tuidau.
Tiagtai Pabloshkam chichaktatus nagkamata taig, Apu Galión judío aidaun chichajak: —Ju aents pegkegchau takasbau, nuniachkush magkagtuamukesh pachisjum takugminig atum judío aidautijum tajum nunak antugmainaitjime;
tujash ayatak chichama nunak, aentsun daaji aidaun pachitus, atumin chicham umitaijum aidaujai chichawai. Nuniau asamtai imá atumek juka iwajatajum, wika aanin aidau epegkeata tusanuk wakegatsjai.
Tusa chicham epegkeaku ijuntainmayan agaa jiijú.
Dutikawajam ashí aents aidauk jiinjag Sóstenes, dekas jega ijuntain apujiya nuna achikag, apush wajasá dii wajataig suwimaidau. Dutikiagtaishkam apu Galiogkak shiig pachikchau.
Pablo Corinto Jisusa nemajuidaujai kuashat tsawan ijunag pujus, Áquila Priscila aatus Siria nugkanum ashinkauwai. Tujash Cencrea wetatus botenum egkemtsuk, Pablo awamajui, ni duwik nuniktajai tibaujin umikta tau asa.
Nunik yaakat Efeso anumkamunum, Pablo Aquilan Priscilajai ukuak nigka jega ijuntainum weu, nunik judío ijunjamunum Jisusan pachis chichasú.
Nunikmatai Pablon: —Wait aneasam juwi dukap tsawan pujusam wetá, tusa segaidau, tujash nigka dakitjauwai,
nuniak: —Jerusalén jista atata nui pujuta tusan wegajai, Apajuish wakegakuig ataktú waketjukin tajuattajime atumin wainkatasan, —tiuwai. Nuna tusa botenum egkemag Efeson ukuak weuwai.
Cesarea jegaa Jerusalén weu, nuwiya Jisusa nemajuidaun kumpamatatus; nunik Antioquía weuwai.
Nui jegaa dukap tsawan pujus ataktú jiinkiu, Galacia, nugkanum, Frigia nugkanmash ashí Jisusa nemajuidaun makí makichik anentain ichichtugtatus.
Nunika wekaebaunum makichik judío Apolos daagtin, yaakat Alejandrianmaya Efesonum jegauwai. Nunú aentsuk Apajuí chichame agagbaunashkam shiig dekau asa, imatiksag shiig chichagkagtin aajakuí.
Apolos jega ijuntainum wajantá shiig machikish puyatkas wajas chichamujin Priscila Aquilajai antujuk, ajum chichamujin ashimkamtai akanak jukiag, Jisusan pachis shiig juní awai tusag ujakajui.
Apolos Acaya nugkanum wetai, Efesonmaya Jisusa nemajin aidau papiin agatjaju, nuwiya Jisusa nemajuidaush shiig anentus jukitnume tusag. Dutikam Apolos Acaya jegaa, Apajuí yayasam Jisusan dekaskeapi tiaju aidaun kuashat yaigkuí.
Aatus nuniau asamtai judío aidaushkam, Jisusak Apajuí awemachbauwai tumainchau dekapedau. Wagki duwik Apajuin etsegtin aidau Jisus pachisa agagbaun iwaintug: “Ju Jisus taji duke Kristuk”, tau asamtai.
Nunik: —¿Atumesh Jisus nemagkugmesh Wakaní Pegkejish jukiuk ainajum? —tusa iniau. Tama dita aiinak: —Jutiik Wakaní Pegkeji awai tabauk machikish antuchuitji, —tiaju.
Tiagtai awentsag iniak: —¿Atumnash ya yamigmajuitjume? Tusa tama dita aimainak: —Jutiinak Juan yamigmajui, —tuidau.
Tiagtai Pablo ayaak: —Juagkak ayatak aents aidau tudau takatan idayagtai yamiijakuí, nuniakush mina ukujui minitta nunú dekaskeapi titajum, —tiuwai Jisusan pachis.
Nunú tabaun antukag Apu Jisusa daajin yamimakajui.
Nunikagmatai Pablo ditá buuken achikmatai, Wakaní Pegkejishkam ditanash egkemtujajui. Dutikawajam ditashkam tikich chichaman chichaidau, nuninak Apajuí tabaunash etsejuidau.
Nuna nunidauk ashí ijumjamak doce aents aajakú ainawai.
Pablok kampatum nantua imajin jega ijuntainmag wesag pujau, nui jegaa chichagkagtakush ishamkagtutsuk chichau, nuniak aents aidaunash Apajuí inabaujin pachis shiig dekamtikau.
Tujash wajumak aents aidau antumtikmainchau aidauk dekaskeapi tuinachu. Nunidau asag tikich aents aidaush antuinamunum, yamajam chicham etsegbaun pegkegchau chichajuidau. Nudiagtai Pablok Jisusa nemajuidaunak ashí yajuak, makichik aents Tirano daagtinun jintinkagtutaijin jeganum utsaa, ditanak kashí kashinig Apajuin chichamenak jintintu.
Dutika takaak jimag mijan pujusuí. Nuniau asamtai ashí aents Asia nugkanum batsamin aidauk, judío aidaujai, tikich judiuchu aidaushkam Jisusa chichame etsegbaunak antukajui.
Apajuishkam Pablon yayau dutikam kuashat aents dutikmainchau aidaun iwaidau.
Imatikau asamtai pañuelo aidaun jukiag, jaanchikish Pablo iyashin antigkag aents jaun ejeti, nunash antigkag etsagaidau, dutikam wakan pegkegchau aidaushkam jiinaidau.
Dutikiagtai wajumak judío aidau jintá yujasag, wakan pegkegchau aentsun egkemtuaun jiijuidau asag, Apu Jisusa daajin adaisag jiikta tuidau; nuninak wakan pegkegchaun chichajuinak: “Pablo Jisusan etsegta nuna daajin jiinkitajum”, tuidau.
Nuna tiagtai, wakan pegkegchau ayaak: “Wika Jisusnak wainnujai, tuja Pablosh yaita nunak shiig dekajai; tujash atumesh ¿ya ainagme?”
Nuna tusa tamawaik, aents wakan pegkegchau egkemtuamua dushakam tupikatki achikag, ashí ditanak wagagkiag senchi suwimaidau, imatikainam jegan ukuinak shiig wisú, tikich upu upujukim wegauke asajui.
Nu nunikbaun judío aidau, judiuchu aidaushkam Efesonum batsamin aidauk ashí antukag, senchi ishamkajui. Imaninak Apu Jisusan pachisag emematuidau.
Nunisag kuashat Jisusan dekaskeapi tusag nemagkaju aidauk, kaunawag ashí antuinamunum dita pegkegchau takataiji aidaunak ashí etsegtumaidau.
Nuigtushkam kuashat aents iwanchin papijin aujus takajakú aidaushkam, papijin ikaunmak, ashí aents wainainamunum apekaju. Nunú papí aina nuna akikeg cincuenta mil kuichik tumain aajakuí.
Aatus Apu Jisusa chichameg niina senchijijai, ashí tikich nugkanmash pampag wegau.
Nunú nunik nagkaemakiu ai, Pablo: —Macedonianmaya aidaun, Acayanmaya aidaujai ijagsatjai, nunikan Jerusalén jegatjai, —tiuwai. Nuigtushkam: —Jerusalén jeganuk Roma wemainaitjai, —tiuwai.
Nuna tusa jimag niina yain aidau Timoteon, Erastojai Macedonianum awemajui, nunik nigka machik tsawan Asia pujustatus juwakui.
Nunú tsawantai Yamajam chicham pachisa kuashat pampandayamu asauwai.
Nunak Demetrio daagtin, jiju plata tutain takau asa, jega Diana ememattain dakumas najanu, dutika sujuk niijai takau aidaujai kuashat kuichkin juidau.
Nuniak aents niijai takau aidaujai, nuigtú tikich ditajai betekmamtuk takau aidaunash ipaa ijunjag chichainak: “Muun aidauh, atumek dekagme, iik jujú jutika sujaku shiig pujú ainaji.
Tujash atumesh wainjume, antutash antugjume, jujú Pablok apajuí aidau aents najanamu aina duka apajuichu ainawai tusa, kuashat aents aidaun, dekaskeap nuninaita tumamtikui, nunak imá Efesowa juwig tatsui, ashí Asia nugkanmayanashkam tu wekaetawai.
Juna jutika juka shiig puyatjumainai, jutii sujuinag juna sujumainchau etamkamtaig megkaemainaitji, tujash imá duke nunimaitsui, jega iina apajuiji Diana daagtina nuna jeeshkam pachikchamu atatui, nunitai Asia nugka juwiya, ashí tikich nugkanmaya aidaush emematin agma nunak dakitug idaisagtatui.”
Tiagtai antukag, senchi kajekag untsumainak: “¡Diana Efesonmayanua juke dekas imanuk!” wajaidau.
Imataidau asag ashí yaaktanmayag shiig dekashmin wajasag wainak pachimdaekaju. Nunikag jimag aents Macedonianmaya Pablon uyunaidaun, Gayo daagtin, Aristarcojai pujuttaman achikag jukiag, japí japinakua dekas jega shiig muun aents aidau tuwatain ejegawaju.
Nuna dutikawagmatai Pablo nui wayaa aents aidaun ausatatus weta tutaishkam, Jisusa nemajin aidau: Weepa, tusag emetuawajui.
Nuniai ijunjamunum wajumak aents makichik wajiin pachisag senchi untsumaidau, nuniai tikich aidauk tikichin pachisag untsumaidau, aents aidauk kuashat pachimdagaidau, nuniai kuashat tikich aidauk dekainachu, wajina pachisag ijunjaje nunak.
Imadiagtai judío aidau Alejandron shitakiag emaidau, ame tikich aidaush shiig ujaktá tusag, dutikam Alejandroshkam uwejen takuinu bitat asatnume tusa, judío aidaun ayamjus ashí aents antuinamunum chichaktatus.
Nu chichatai diikmag judío aentsun wainkag, senchi untsumkag: “¡Diana Efesonmayanua juke dekas imanuk!” wajai wajainakua jimag hora amainun ejesattak wegagtai,
nunú yaaktanmaya apu chichatai agatin wajantá, imatuidaun itatmitkak chichaak: “Efesonmaya muun aidauh, ashí tikich nugkanmaya aidaush dekainawai, jujú yaakta juwiya aidau, apajuí Diana ememattaiya nuna jeenak kuitamkati tibauwai, ashí niina niimejai betekak nayaimpinmaya iyaajua nunashkam.
Imaan dekaidau asag, junak wainkayai tumain ainatsui. Dekas bitat asatajum, wainkajum shiig anentaimtsuk pegkegchauk dutikawaigpajum.
Jujú aents atum juwi itaujum juka, atumi apajuijum ememattai jega nunakesh pegkegchauk ematsui, apajuigminakesh pegkegchauk chichagtsui.
Demetrio, niijai takau aina nujai, tikich aentsjai chichaman tudaitatus wakegainakug, apu chichaman epegkin aidau batsata nui ditak wegag, makí makichik ditanua nunak tudaimain ainawai.
Untsu atum tikich tumain ajutjamainakuig, nunú pachisjumek dekas ijunjamunum tumain ainajume.
Yamai pampandaibau asa juka puyatjumainnum pujaji, apu Romanmaya dekaa wají pampanjume tujamkuish tumainnum batsattsuji.” Nuna tusa aents aidaunak ishiakui.
Nunú pampandayamu nagkankamtai, Pablo Jisusa nemajin aidaun untsukú. Dutika chichá chichagkawa ashimak, ditan pagkuk akateg ukuinak, Macedonia weuwai.
Nui wekagas ashí Jisusa nemajuidaunash ijajus anentain ichichtug ukuak Grecia jegauwai.
Nui kampatum nantu pujus: “Siria nugkanmag lanchanum wetajai”, tusa pujukmá dekauwai, judío aidau Pablo maami tusag uminas dakainamun: —Nunik dekas kukag Macedoniaya atú nagkaemaktajai, —tiuwai.
Ju yatsut aina juka ditá eemag yaakat Troasnum jegawag dakagmagmayi.
Ditak nuninai jutiik ukunum juwakaja pag levaduragtuchu inajuamu yuwaku jistamtai tsawagmatai, nunú inagkeaki Filiposnumiati botenum jiinki, cinco tsawan Troasnum jegaa, nui makichik tumig inagkeakiabiaji.
Tumig tsawagmatai ijunjabiaji Jisus jakamu anentaimtusa pag yuwawagtasa, nuniamunum Pablo kashinia duwi jiinkitin asa, Jisusa nemajin aidaun jintí jintintai aehaet wajasuí.
Jutiik jega yakí tesamunum kuashat lámpara ekemagbaunum ijunja batsamiaji.
Nuniamunum makichik datsauch Eutico daagtin, ventananum eketu. Pablo chichá chichagkagtakua ayatak emau asamtai kaja achikuí, dutikam shiig initjau kanag yakí kampatum jega ekenbaunmaya juwaki nugká iyawabi. Nunikmatai inankamag jakaun inankiajui.
Nunikmatai Pablo akaetuki, uchin pagkuk inankiabi. Dutika Jisusa nemajuidaun chichajak: —Puyatkaigpajum iwaakui, —tiabi.
Nuna tusa Pablo ataktú yakí waka, Jisus mantamnamujin anentaimtusag pagkan puug yuwa chichá chichagkagtakua, tuke tsawampag weuwai.
Nunitai uchin iwaakun jukiag shiig aneasag juwakajui.
Jutiik iiyá emka lanchanum juwaki Aso wegabiaji, nuanuí Pablo igkugka jukitasa, nigka: “Kukag wetasan wakegajai”, tiu asamtai.
Nunika Pablo Aso taamtai igkunika nui niish egkemjamtai Mitilene jegabiaji.
Nunika wega wegakua kashinia duwi ajuntai Quío tutainum diiká nanamsabiaji, nui juwaki kashinia duwi Samos anumtainum anumkabiaji. Nunika Trogilio kanaja kashinia duwi Mileto jegawabiaji.
Nunak Pablok Asia nugkanum dukap tsawan pujutan dakitau asa, Efesonum wetanak dakitjauwai, waamak Jerusalén jegá niishkam jista Pentecostés pachinkata tau asa.
Pablo Mileto pujus, Efesonmaya Jisusa nemajuidaun diin aidaun untsukabi kautjuktinme tusa.
Tima kaunkamtai chichajak: “Atumek dekagme wi yama nagkamchakun, juwi Asia nugkanum taawabiag duwi nagkamsan wajuk pujusja duka.
Ashí tsawantai atumjai ijunja pujusan, Apu Jisusan umigkunchakam emematsuk pujusan, kuashat negayai Apajuí augbaijai, tuja mina pataag judío aidaushkam imanik pegkegchau aidaun egatjuinak waitkajianume.
Mina pataag Judío aidaunash, judiuchu aidaunashkam tudau takatak idaikujum, Apajuí nemagkujum, Apu Jisuschakam dekaskeapi titajum tusan, ujayajime.
Yamaik Jerusalén wegajai, Wakaní Pegkeji awetau asamtai, awish utugtukagtig nunash dekatsuk wegajai.
Untsu Wakaní Pegkejiya nunú, ashí wi yaaktanum wegamunmag chichagtak: ‘Aminak achigmakag egkepatatus dakagmainawai, waittash imanik kuashat waittsattame’, tusa ujatbaunak dekaujai.
Tujash wika nunak puyatjuchujai, wika mina pujutjunak uyumasnukesh diichujai, wi wakegag nunak Apu Jisus yamajam chicham Apajuí anempa nunú etsegkata tujutbauwa nuna betek umikan, nagkankatasan wakegajai.
“Yamaik dekas atumnash tajime, wi atum aidautigmin Apajuí nuní inapaji tusan ujakjim anuiyatigmekesh minak waitkashtin ainagme.
Nuaduí yamaya juwik titasan wakejajime, minak atumiin bakumamainuk makichkish atsugtawai.
Wagki wika Apajuí tawa nunak makichkish uugká idaitsuk, ashí iwaintusan ujakjim nuaduí.
Nuaduí atumek kuitamamkatajum, ashí aents Jisusa nemajin aidaun, Apu Jisus niina numpeen akikmak sumakua nuna, Wakaní Pegkejiya nu atumin, uwijá kuitamin aidau uwigjin kuitamajama imatikas, shiig kuitamkatnume tusa aputamsajua duwi.
Dekajai wi wemataig, tikich aents aidau kuntin kajen uwijan amuwama numamtuk, Jisusa nemajin aidautigmin emegkapakagtatus kautjamkagtatui.
Atum ainajum anuiyag, dekaskea nunak jintinkagtutsuk, waita nuna jintinkagtaush agtatui, Jisusa nemajuidaush wi jintiag junak umiktinme tusag.
Nu nunikaijum aneaku atajum; adeagtajum wi kampatum mijadai tuke kashi tsawaishkam, makí makichik atum aidautigmin nuní pujustajum tusan chichagkun, negá negajai imatjimiajim nunú.
“Yatsug aidauh yamaik Apajuiyai idaijime, ni anejatbaunum chichaman sujamsauwa nujai juwaktajum, nu chichamak senchigtinai, iman asa atum Jisusai aan nagkaemasjum kajintsá anentaimtanum yaimpaktatjume, nunitai Apajuí ni aentsji aidaun jukitnun anagkuauwa nunash imatiksag amastatjume.
Wika tikichdau kuichik, jaanch, oro aidaunakesh wakeejuk wekaechabiajai.
Nunak nunitsuk wika mina uwejuig takasbaijai, wi atsumamun juwakun tikich wijai yujaidau atsumainamunash yaigtasan.
Tuke jintinbaijime aajam takamain ainagme, nuniakjum tikich atsumaidaush yaimainaitjume tusan. Adeagtajum Apu Jisus chichaak: ‘Ni juwak shiig anea nuní nagkaemas shiig aneawai tikichin suwa duka’, tiuwa dushakam.”
Juna tusa idayak, Pablo ashí tikich aidaujai tikishmajag ditajai ijunas Apajuin aujsajui.
Nuna nunikag ashí buutuinak, Pablon pagkukag kugkuyanume akatdayinamunum.
Senchi wake besemag dekapianume, Pablo chichaak: Ataktú awenagmek waitkashtinaitjume, tau asamtai. Nunikag botenum egkematatus wetaishkam saetusag ejegawajabi.
Jisusa nemajin aidau ukuinaku lanchanum chimpimjá, tutupit Cos wegabiaji, nunika kashinia duwi Rodas jegaa, nagkaemasaik Pátara jegawabiaji.
Nui jegakmá lancha Fenicia wegau wainká, nui egkemjá weyaji.
Nu nagkaiki wesá ajuntai Chipre wainkabiaji; duka menanmanini ukuaku Siria wegabiaji. Nuniamunum lanchanmayan wajiin jiigta tuinakui Tiro anumkabiaji.
Nui jegakmá Jisusa nemajin aidau wainkaja, nui makichik tumig ditajai batsabiaji. Nuniamunum Wakaní Pegkeji dekamtikamu asag, Pablon chichajuinak: “Jerusalegkak wemaitsume”, tiajabi.
Tujash tibau aig, makichik tumig nagkaemakmatai jiinjabiaji. Nunika wegajin ashí Jisusa nemajin aidauk, ditá nuwe uchijí aidaujai uyuntamas miniyanume yaaktan ukukiag, nunikagmatai nui kaamatkanum utsanawaja ashí tikishmakaja Apajuí ausabiaji.
Tironmayati juwakiaja nayants wegamuk, Tolemaidanum jegaa, nui jiinkí Jisusa nemajuidau batsatbaunum jegawaja, chichai chichainakua makichkia kanaja ukukiabiaji.
Kashinia duwi jiinkiaja Cesarea jegawabiaji. Nunika Jisus chicham etsegtugkatajum tusa etegjamu aina nuna yain siete aajakajua nuwiya, Felipe wekagas chichagkagtina nuna jeen jegaa kanajabiaji.
Felipe nawanji cuatro agkanjam Apajuí etsegtin batsabianume.
Nuanuig kuashat tsawan pujajin Apajuí etsegtin Judeanmaya Agabo daagtin taawabi,
nunik Pablo akachumtaijin juki, uwejen nawenishkam jigkamag chichaak: —Wakaní Pegkeji chichaak, Jerusalén jegamtai judío aidau juna akachumna nuna achikag jigkajag, judiuchu aents aidaunum sujukagtatui tawai, —tiabi.
Nuna takui antukaja jutii, Cesareanmaya aidaujai ijuntuja, Pablo chichagku: —Dekas Jerusalegkak weepa, —tibaiji.
Nunú tajinchakam Pablo ni aigmak: —¿Wagka buutkugmesh minash wake besemjash anentaimtijagme? Wika ayatak jigkagbau atasanuk umintsan wekaetsujai, wika Apu Jisusa chichame etsegbaunum Jerusalén mantuinakuish jakatasanush wakegajai.
Taku depetmain wegachkui, tujinká: —Apu wakegamu atí, —tusa idaisabiaji.
Nu tusa idaisa pujusá, chimpiima umintsá Jerusalén ashinkabiaji.
Nu wegajin Cesareanmaya wajumchik Jisusa nemajin aidau uyuntamsagmayi. Nunikag Chiprenmaya Mnasón daagtin nigka duwik nagkamas Jisusa nemajin pujaunum ejetamawagmayi, niina jeen ikapagti tusag.
Jerusalén jegaa ajin nuwiya Jisusa nemajuidau shiig anenjamsag jujamkiagmayi.
Kashinia duwi Pablo: Jacobo ijagsami takui, niijai ashinkabiaji. Nui jegakmá ashí Jisusa nemajin aidaun diin batsatbaunum jegawabiaji.
Nunika ajin Pablo ditan kumpamá, duwi makí makichik ni wekaesamunmayan, judiuchunum wekaebaunmash Apajuí nuní yainkame tusa ditanash ujabi.
Nunú tabaun antukag Apajuin emematiagmayi. Nunikag Pablon chichajuinak: —Dekas yatsujuh pegkejai ame tame duka, tujash amesh wainme dekapamainchau iina patayí judío aidau Jisukristun dekaskeapi tusag nemajuina duka. Nuna nuninakush ditak, Moisés chicham umiktinun ukugtamkimua duka tuke idaitsuk umigmainai tuinawai.
“Tujash amina chichagtamainak, auk nigka ashí iina patayí judío aidaun, nuigtú judiuchu aidau batsataina nunash jintintak: ‘Moisés chicham umiktajum timawa duka umigmaitsugme, uchi aishmagkuch akiinkuish, pakagkagmek ajapjumaitsugme, iina muunji takajakua dushakam atumek idaisatajum’, tusa tawai tujamaina nunash,
¿wajuk asamtaiya tujamainawa? Nunú tabaun antú batsata nunidau asag, ame juwi taamugmin dekagtamainakug kautjamkagtatui.
Nunin asamtai ju dutikmainaitme: Jutii ainag juwi, cuatro aents yamai umiktatus batsatainawai Apajuí anagkuamun.
Nunú yajuakam wetá nunikam ditajai pegkeeta, dutikam ju aents diwimkagtukagmataish ame akikmatkata, dutikawamin ditá intashin tsupigtinme. Nunú nunikamin ashí waipakag amina augmatjamsag tujamiagbaunash wainkampap tuinawa, niish dekas Moisés tibau ii umiinag nunash imatiksagkeap umiawa, tujabiagtatui.
Judiuchu aidau Jisusan dekaskeapi tusag nemajuina dushakam, ashí apajimtai aidau anagkuamu aina duka yuwawaigpajum, tsanijintash tsanijinawaigpajum, kuntin ayatak pempeaja maamu aina nuna nejesh, numpashkam yuwawaigpajum tusa agatjabiaji”, tiaju.
Tusa tima cuatro aentsú yajuak we, kashinia duwi ditajai pegkediag, jega Apajuí ememattainum Pablo wayaa, sacerdoten chichajak: —Jutii pegkeemu tsawan umintaik makí makichik kuntinun sumakag, Apajuin anentag susatasag taawagtatui, —tusa ujakajui.
Nuna tusa tuke duti dutikakua siete tsawan ejetatak wajamunum, wajumak judío Asia nugkanum batsamin aidau, Pablo jega Apajuí ememattainum pujaun wainkag, ashí aentsun ujakag dapampakaju. Dutikawag Pablon achikag,
senchi untsumjukag: “¡Israel aents aidauwah, yainkatajum! Ju aentsua juuwai ashí nugkanum wekagas, aentsun jintintak: Jutii judío aidauti umigtaiji aidauk umigkaigpajum taku, Moisés chicham umiktajum tiuwa nunash pegkegchau chichajak, jega Apajuí ememattaiya junash aikasag pegkegchau chichajú wekaenuwe duka. Nuigtú yamaishkam griego aents aidaun jega Apajuí ememattai pegkegma juwi utsaa pegkegchau awasae.”
Nunak, Trófimo Efesonmaya nujai Pablo yaaktanum wekagun wainkaju asag, jega Apajuí ememattainmash awayaestai tusag tiajui.
Nuna antukag ashí nu yaaktanmayag pampaidau. Nuninak pisajag kautuawag, Pablonak achikag jega Apajuí ememattainum wajaun japikí agaa jiyamuik, wamkesag waitinak epetiagmayi.
Ayatak maata tiagtai, wamkes Romanmaya suntaja comandantejin, ashí aents Jerusalegnumia aidauk senchi maaninawai, tusa ujakam,
suntag aidaun ijumag, ashí tikich suntajá apuji aidaunash yajuak pisajag aents tuwaká abaunum kautkagmayi. Nuna wainkag Pablon suwimaidaushkam idaisagmayi.
Nunikagmatai comandante jegantun, Pablon achiká juki jimag jiju ikagmauwai, jigkagtajum tusa sujuk idayas ajuma duwi jegantun: ¿Amesh dekas yaitpa? ¿Wají chichamaiya aikagmainawa? tusa iniibi.
Tujash wajumak aents aidau, tikich wajiin pachisag untsumainai, tikich aidaushkam dutiksag tikichin tuidau, imatuidau asagmatai comandanteshkam shiig dekamainchau dekapeau asa: —Suntajá batsamtain jukitajum, —tiuwai.
Tiajam Pablon juki, suntag aidau ditá batsamtain awayatasag, papajá iwakbaunum jegantag yanakiag jukiajui, aents aidauk Pablon achiktatus imatikaidau asagmatai.
Ashí aents aidauk saegas wesag senchi untsumkag: “¡Ayatak mantamnati!” awajiagmayi.
Suntajan batsamtaijin awayattaku emam, Pablo comandanten iniak: —¿Wisha machik augmaitsujamek? —timayi. Tusa iniam comandante ayaak: —¿Amesh griego chichamash dekamek?
¿Ame yamaipat, Egiptunmaya aents Romanmaya apun shiwagmá, chichaman tsuwapá cuatro mil maanin aidaun yajuak uwegshunum jiijua duchaukaitam? —tau.
Tama Pablo ayaak: —Wika judiuwaitjai, mina pujutaijuk yaakat muun Tarso, Cilicia nugkanum awa nuwiyayaitjai. Wait aneasam ayú tujutta, aents aina juna machik ausatasan wakegajai, —timayi.
Tusa tutai comandanteshkam ayú tima suntajan batsamtaijin wayatasa watai papajá iwakbaunum wajas, uwejen takuiniabi, aents pampaun itatmitkak ausatatus. Dutikam aents itatjagmatai hebreo chichamai ditan aujak:
“Israel wegantu yatsug aidauwah, ashí muun aidautigmesh wait aneasjum antugtuktajum, wi chichaakui.”
Tusa Pablo hebreo chichamai chichattaman antujuk chichatsuk takamtak asagmayi. Nunikagmatai Pablo chichaak:
“Wika judiuwaitjai, yaakat Tarso Cilicia nugkanum awa nui akiinauwaitjai, nunikuitkun juwi Jerusalén tsakajuitjai, papiinashkam Gamaliel jintinjuauwai, iina muunji aajakaju chichaman umijakajua dutiksag. Dutikamu asan, atum yamaya juwish Apajuiya duke takagsatasajum wakegainajum, imatiksanuk wishakam imá niinak takagsatasan wakejinaitjai.
Sacerdote apuji aidauk, ashí apu aidaushkam nunak shiig dekagtuinawai. Dita papí agag sujusajui, Damasco iina yachi judío aidau batsatbaunum jegá nuna inakmas, Jisusa nemajin aidaun egak achijá, juwi Jerusalén ikaunmamtai, suwimak susami tusag.
“Nuna dutika sujusagmatai, nuna jukin Damasco jegattakun jintá wegai, etsa tajiastatak wajasú ai, nayaimpinmaya senchi etsantug egketkamtai,
nugká iyaagbaijai. Nunikan chichaman antukbaijai: ‘Saulo, Saulo ¿wagka minash waitkajame?’
tujutkui wi iniakun: ‘¿Apu amesh yaitpa?’ tibaijai. Tusan tai ni aijak: ‘Wika Jisus Nazaretnumiayaitjai, ame ya waitkame nuuwaitjai.’
Wijai yujaidaushkam tsaaptinun wainkag ishamkagmayi, nuninayatkush mina aujtaunak nuna takumpap tawa tusag dekaachagmayi.
Nuna tujutkui: ‘Apuh, ¿wajukati tusamea wakejutame?’ tusan iniasbaijai. Nuna tai Apu Jisus chichagtak: ‘Nantaktá nunikam wegam antsamek Damasco jegata, awi jegawamin ame dutikmainnak ujapakagtatui’, tusa tujutmayi.
Tsaaptina nu wainmachu etimtai, wijai yujaidau egkegsag Damasco ejetiajabi.
“Nuanuí makichik aents Ananías daagtin, Apajuí puyatjus umijin, Moisés chicham umiktajum tibaunash umin asamtai, ashí mina pataag judío Damasco batsamin aidauk niina pachisag pegkeg chichagtai pujubi.
Nunú Ananías mina tajutí chichagtak: ‘Yatsug Sauloh, yamaik ataktú wainmakta, tujutmayi.’ Nuna tusa tujutmawaik niimin wainmakbaijai.
Nuna nunika ai chichagtak: ‘Iina muunji aajakajua nuna Apajuiji, duwik nagkamjamas aminak wi wakegamunash dekaatin atí tusa etegtamjau asa, yamai dekas Pegkeja nunash wainak, ni chichamujinash antugkati tusa aikagmaume.
Dutijabau asamtai yamai nagkamsamek, ame ni pachisam ashí nugkanum wekaesam etsegkattame, nuniakum ame wainkamugmesh, ame chicham antukbaugmijai tuke etsegsamké atatme.
Yamaish nu nuniktinaitkumesh, ¿wají dakame? Wajaktá nunikam imá Apu Jisusa duke anentaimtusamin yamigtajame, dutikam tudaugminish tsagkugnagminum’, tujutmayi.
“Nuna ashí umikan Jerusalén wakitkin jegaan, jega Apajuí ememattainum Apajuin aujkun pujusan,
Apu Jisus paan wantintujun wainka ai chichagtak: ‘Jerusalegka juwig pujutsuk juka ukuakum wamkesam jiinkita, juwiyag ame mina pachittsam etsegtaish antugtamkachagtatui’, tujutmayi.
Tujutkui wi chichaakun: ‘Apu minak dekajuinawai, wi jega ijuntainum wekaetusan nuwiya aents amina dekaskeapi tusa umigtamaidaun, achiká jukin aents achikbau chimpitainum chimpiakun suwimduweg nunak.
Esteban, amina inakem amina pachipas chichaun mainakuish, wishakam chichaman ijutkan, nuna maidaun jaanchjinashkam wiki kuitamjuyag nunash shiig dekagtuina jama.’
Tusa tai Apu Jisus chichagtak: ‘Tutsuk wetá, wi aminak atushat tikich nugkanum aents judiuchu aidau batsatbaunum awemattajame’, tujutmayi”, tiuwai.
Pablo tusa chichatai antú antujuinakua ashimtai, aents aidauk senchi pampajag: “Ju aentsua juka ayatak mantamnati, mautskek idainaschati”, tusa imatuinak,
jaanchjinak japikí tujit ichigkag wajantag, nugka yukuukuntun atsaaki jukiag yakí nagkimawag wajagtai,
comandante suntajin: —Anuí atum batsatbaunum awayajum asutiatajum, wajuk asamtaig aents aidaush imatjuinawa nuna etsegkati, —tusa awemabi.
Dutikawajam Pablonak jigkagbautak awasag asutiata tama, nui capitán wajau asamtai chichajak: —¿Atumesh Romanmaya aentsush shiig chichame dekagtsuk asuttanmash inagbaukaitjum? timayi.
Nunú tama capitán antuk, comandanten wejí jegaantun chichajak: —Ame asutiatajum tusam aents awemaum duka Romanmaya aentsui, nunin asamtai dutikmaitsui, —tiyabi.
Nu tima comandante Pablon jegaantun iniak: —¿Dekas ame Romanmaya aentskaitam? —tau. Tama Pablo ayaak: —Ehé, wika Romanmayayaitjai, —tuuyi.
Tutai comandante chichaak: —Wi Romanmaya aents wetasanuk kuashat kuichkin akikmakuitjai, —timayi. Apu tutai Pablo ayaak: —Wika Romanmaya aents asan Romanmayaketjai, —tuuyi.
Nuna timatai Pablon asutiatatus ijunjaushkam ukukiagmayi. Comandanteshkam “Romanmaya aentsuitjai” tutai antuk, ni jigkagtajum tusa inamjau asa senchi sapigmakmayi.
Kashinia duwi comandante Pablonash: ¿Wagkag judío aidaush imatjuinawa? tusa shiig dekajuata tau asa, jiju ikagmauwai jigkagbaunak atitug sacerdote apuji aidaun, tikich dekas apu aidaujai ijunjatnume tusa ipaa, ashí ijunjamtai, nuaduí Pablon ejapeen awaantagmayi.
Dutika awaantam Pabloshkam apu aidau ijunjaun shiig esetug diis chichaak: —Yatsug aidauh, wika Apajuí umijin asan pegkeg anentaiyai pujuwaitjai, nunisnuk yamaya juwishkam, pujajai.
Tusa tutai sumo sacerdote Ananías, aents Pablon adijis ijunun: —Aanú tawa nu weni awatita, —timayi.
Tutai Pablo nuna chichajak: —¡Aentsun tsanuwah, amina dekas Apajuí awatamtatui! Chicham umiktin tawa dutiksamek dekagtuatasam eketiatkumesh, ¿wagka weni awatitajum tusamesh tujutme?
Nuna tutai nui pekaju Pablon chichajuinak: —¿Aajamesh Apajuí sumo sacerdotejish pegkegchaush chichagkamum? —tiajabi.
Tama Pablo ayaak: —Yatsug aidauh, wika sumo sacerdotenak dekachu asan tajai. Apajuí chichame agagbauwa nu chichaakshakam: ‘Atumin apujum aidauk pegkegchau chichajigpajum’, tawai.
Nuna ti saduceo aidau, fariseo aidaushkam ijunjamunum pachitjaun wainak senchi jiiká chichaak: —Yatsug aidauh, wika fariseowaitjai, mina muuntug fariseo aajakú aina nu akiiamuitjai, nunin asan wika: ‘Aents aidauk jakag dekas nantakiagtin ainawai’ tau asamtai, nuna dekagtuawagtatus imatijuinawai, —tuuyi.
Nuna Pablo timatai fariseo aidau, saduceo aidaujai ijunag aidau, ditak pampá pampandayinakua kanakajabi.
Saduceo aidauk: “Jakau aidauk tuke nantagchatin ainawai, nayaimpinmaya aentsush atsuinawai, wakanchakam shiig atsawai” tuinai, fariseo aidauk ashí nunak awai tinu asag nunikagmayi.
Nunikag kajekag senchi untsumiagtai, wajumchik aents dekas Moisés chicham umiktajum timawa nuna jintinkagtin fariseo aidau asag, wajakiag chichainak: —Ju aentsua juka makichik pegkegchaunakesh takaschae, dekatsji wakankesh nuniachkush, Apajuí aentsji nayaimpinmaya aina dukesh ausau amainai.
Tusa senchi jiyaniniagtai, comandanteshkam puyati, nuniak Pablon achikag jiikiag maawainum tusa, suntag aidaun chichaman awetiabi: —Kaunawag jiiktinme, dutika ataktú dita batsatbaunum ejegawagti —tusa.
Dutika ejegam kanittaman, kashi Apu Jisus Pablon wantintuk: “Pabloh, anentaim ichichiagta, Jerusalegka juwi mina pachittsam etsegkaum antsamek, Romanum ejetamawagmataish etsegkata”, tiuwai.
Kashinia duwi, wajumchik judío aidau ijunag chichasag, Pablok dekas maami, tusa chichaman umigkag, wainka tunai, dekas yujumak yutsuk, umutash umutsuk batsamsá, Pablo maa nuaduí yujumkak yuwawagmi, maashkuik yuwachagmi, tusag shiig chichasajui.
Imaan aina nu sacerdote apuji aidaun, nuigtú tikich apu aidaun jegajiag chichajuinak: —Jutii aidauti Apajuí adaisaja, Pablo mautskek yujumkak makichkish yuwachagmi tusaja chicham umikji.
Yamaik atumesh, ashí tikich aidautigmijai comandante segatajum, atum pachimasjum jutii batsatbaunmash itatajum, jutiishkam shiig kuitamsa chicham dekajuami tusajum, dutik unupiajagmin atumiin eke taachuk jutii maawagmi, iik umintsá atatji, —tiagmayi.
Nu tuinamun Pablo umayin akiinau uchi antuk, suntajan batsamtaijin diichji pujau asamtai jegajua ujakmayi.
Dutikam ni Pablo capitanin untsuk itan: —Ju uchi jukim comandante pujamunum ejegata, dutikam ju uchi ni ujamain awa nuna ujaktí, —tusa timayi.
Tima capitanchakam uchin juki, comandante ejeti: —Pablo achikam puja nunú untsujuk, jujú uchi jukim comandante ejetita, ni ujamain chicham awai tawa nuna ujaktí tujutmatai, juna uchin jukin itaajai, —tiuwai.
Tama comandante uchin uwegnum achiká juki, niinak akanki ema: —¿Wají ujatkata tame? —tusa iniau.
Tama uchi niina ujaak: —Iina patayí Judío aidau chichaman umikagmae, amina pachipasag: ‘Kashin Pablo jukim dekas apu batsatbaunum itata, dutikawamin wají chichamak ajawa nunú shiig kuitamsa dekajuami tusa segatá’, tujabiagmae.
Nuna tujamainakuish kakajus ‘ayú’ tiipa. Cuarentan nagkaesau aents uumkag dakainawai: ‘Jutiik Pablo maachkuik yujumkak yutsuk umutash umutsuk batsamsagmi’, tusag; nuní chichaman umikag, yamaik amina utusag ayú tiya tusag nunak dakagmainawai, —tusa ujakmayi.
Nunú ujakam comandante uchin chichajak: —Wetá, nunikmesh mina ujatkaum duka makichik aentskesh ujakaipa, —tusa awemabi.
Nunú ujaká ukukim jimag capitanin untsuká itan: —Doscientos suntag dawé wetin aidau ijumjam nuigtú setenta suntag caballonum wegagtin aidaushkam ijumjam, dutiksamek doscientos suntag nagki tinamkam dushakam ijumjata, kashi a las nueve jegai Cesareanum wetinme.
Nuna tusa, nuigtushkam makichik caballo shiig umiktajum Pablo entsamkatin, dutikajum nui ekenjum iwaakuk shiig kuitamsajum apu Félix pujamunum ejegatajum, tusa awemak
“Wi Claudio Lisias, amina apu Félix chichame antugtaiyah, juna papiin agajan awetakun kumpamjame.
Judío aidau, ju aentsua juna achikag maata tuidaun, wi mina suntajujai shimutkan ayamjukjai, Romanmaya aentsui tabaun antukan.
Wajinmak imatjuinawa tusan dekajuatasan wakegau asan, judío apuji aidau ijunbaunmash ejegamjai.
Nunikman dita chicham umitaiji aidaun pachisag nuna umiatsui, tuidaun antugkamjai; tujash ni achinak egkemainnakesh, maam amainnakesh waitkashmajai.
Tuja judío aidau maawagtatus chichaman umigkagbaun ujatkagmatai dekaan, anuí amina awetajame; dutikakun chichaman aputuidaunashkam segamjai ame antaminish niina pachisag titinme, wagkag kajejuinawa nunash tusan, duwi wainiami.”
Tuja suntag aidauk apu nuniktajum tibaunak imatiksajag Pablon caballonum ekeni jukiag, kashi we weenakua Antipatrisnum jegawajui.
Nunikag kashinia duwi suntag dawé ashinuk ditá batsamtaijin waketuinai, suntag caballonum shibauk Pablojai wegagmayi.
Nunik Cesarea jegawag papí agagbaun apun suwinak, Pablonashkam ejegawagmayi.
Nunú papí agagbaun aujus diisá, Pablon apu iniak: —¿Amesh tuwiyampaitpa? —tau. Tama ni ayaak: —Wika Cilicianmayayaitjai —tutai dekajua
chichajak: —Jasta, amina chichaman aputugmaina nu kaunak chichainakui, duwi dekajuatjame. Tusa achijatin aidaun: —Jukijum Herodesan pujutaijiya awi ejegajum, atum shiig kuitamkatajum, —tusa awemabi.
Cincoa imajin kanaja tsawamunum sumo sacerdote Ananías, tikich wajumak judío apuji aidaujai, makichik abogado Tértulo daagtinun ayasá Cesareanum kaunawajui, chichaman Pablon tiagta tusag.
Pablon itawagmatai Tértulo wajakí apu Felisan aujak: —See tajame apuh amina, ame inamu asamin agkan batsatainaji, nuigtushkam amina yachagminig kuashat wají iina nugkeenish iwagnaka duwi.
Ashí nu dutikamua nunak ashí yantamnum shiig aneas juwainawai, nuaduí apu Felisa eme anentajame.
Tujash kuashat tsawantan atankijam tau asan, wait aneasam jutii chichamush machik antugkagtukta tusan segajame.
Ju aentsua ju, judío aidaunak tuke chichaman tsuwapjin asa, ashí nugkanum wekagas judío aidau batsatbaunmash ni dapamkagtú wekaenai, niiyai dekas Jisus Nazaretnumia pachis waitá etsejin agma nuna chichamjú wekaetinuk.
Nuigtushkam jega Apajuí ememattaiya nunashkam, tikich aentsun awaintua pegkegchau emau asamtai, achikaja jutii chicham umiktin agagbauwa dutiksaik dekajuami tajin,
comandante Lisias suntajin utsanjama, senchi kakantus juki,
aents juna chichaman tuina juka dekas au apu puja awi wetinme, tujamaji. Nunin asamtai imá ameketme ju ashí jutii pachisa etsegtuinag nu dekamainmek.
Nuna tutai judío aidau nui ijunushkam: —Ni tawa duka dekaske, —tuidau.
Nuna tiagmatai Pablon apu iwijau chichaktí tusa. Dutikam Pabloshkam wajakí chichaak: —Apuh, ame kuashat mijanai jujú nugka juwi apu wajasam chicham epegkeakum pujau asamin shiig aneasan wi ayamjumamainun titajame.
Ameketme dekas ju shiig chicham dekamainaitam duka. Wika Jerusalén Apajuin ememattasan taanuk, ayatak doce tsawanchik pujusmajai.
Nuanuí makichik aentsjai jiyaniaigkish, nuniachkunush jega Apajuí ememattainum, jega ijuntainmagkesh, tikich yaaktanmagkesh chichaman aentsun tsuwapjuan dapampá wekagaigkish waitkachagmae.
Jujú aents aidau mina chichaman tujutiagtatus kaunawaja juka, dekas wi nunikbaugnak aminak nuna nunikmae tusagkesh ujapamain ainatsui.
Wika iina muunji aajakajua nuna Apajuijin umigjai, nuniau asan Yamajam Jinta juna etsegjai, dita waitai tuina nuna. Wagki wika chicham umiktin agagbauwa nuna, Apajuí etsegtin aidau agajajua nunash dekaskeapi tau asan.
Wishakam dita aidau, Apajuik aents pegkeg aidau, pegkegchau aidau jinawajunash inanjatnapita tuina dutiksanuk tajai.
Nuaduí Apajuí emtinish mina anentaimtajuish pegkeg, antsanuk aents aidaunmash pegkeg atasan kakanmamjai.
“Wika wajumak mijadai tikich nugkanum wekagun, mina nugkajui aents waituidaun anenjauch suwakun, Apajuinash anentag susatasan taamjai.
Nunikan pegkeenu asan, jega Apajuí ememattainum pujumjai, tujash nuwig kuashat aentsuk atsuagmae, nuigtú pampandayamukesh atsume, nuniamunum wajumak mina pataag judío Asianmaya aidau tajutuawag waitkagmae.
Nunú mina tujutuidau aminí kaunawag, mina pegkegchaujush ajutuash nuna tujamain ainawai.
Nuniachkush, ju kaunak ijuna jujú aidaukesh, mina pataag judío aina nuna apuji batsatbaunum mina ejetiagmataish, wi bakumamainnash dekagtuawagmasha nuna ujapamain ainawai.
Untsu nui ejetiagmatai senchi jiikan chichaakun: ‘Yamai mina jutijajum juka, wika jakau aidaush nantajagtinai tau asamtai, nu dekagtuatasajum jutijagme’, tusan imá nunak timajai.”
Nuna tutai Apu Félix, nigka duwik nagkamas yamajam chicham etsegbaunak shiig dekau asa, chicham dekagbaunak nui tsujig idayak: Comandante Lisias taamtai, nuaduí atum chicham etsegbaunak dekajuatjime, —timayi.
Nuna tusa idayak capitanin: —Pablok jukijum achikbautak apusatajum, dutikakjumesh machik agkan idaisatajum, niina kumpají aidaush kautuawag wainkatnume, nuninak yaigtinme, —timayi.
Dukapech tsawan pujus Apu Félix, niina nuwe Drusila judío nuwa nujai taa: —Pablo jiikjum juwi itatajum, —tima, Jisukristuwa duke dekaskeapi tumainai tusa etsegbaun antuku.
Tuja nuigtushkam Pablo, pegkeja duke takatan pachis, iik kuitamamtan, tsawan dekas nagkanbaunum Apajuí aentsun etegjatna jujai pachis etseju. Imattai Apu Félix ishamak: —Yamaik wetá, wi tikich tsawantin, agkan ajutkui duwi taan untsuktajame, —timayi.
Apu Felisak, Pablonak kuichkin sujusmatai akupkatjai tau asa, tuke untsusagké au, niijai chichastatus.
Tuke duti dutikakua jimag mijanan inagkeakiuwai. Nunik Félix jiintai, Porcio Festo yapajinauwai. Nuniak judío aidaujai shiig juwakta tau asa Pablonak achikbautak Felisak ukukiuwai.
Nunik Festo apu we kampatumchik tsawan pujus Cesareanmaya jiinki Jerusalén weuwai.
Nunik jegaamtai sacerdote apuji aidau, judío apuji aidaushkam, dekas chichame antugtai aidaujai ijunag, Pablon pachisag apun ujaidau.
Nuna dutika ujainak: Wait aneasam ame Pablo juwi Jerusalén itatajum tusam, chicham awetí itaata, tusag segaidau. Nunak juki inibiagtai, jintá dakak maata tuidau asag, tiajui.
Tiagtai Festo ditan chichajak: —Tujash Pablo Cesareanum achikam pujajama. Nuniau asamtai wi juwi wajumak tsawan pujusan wejitasan anentaimjai.
Nuaduí dekas atum aidautijum, yaita chichame antugtai aidaush, nunú aidautijum wi wegakui minijum, nunú aents dekas pegkegchaun takasuitkuig awi etsegtuktajum, —tiu.
Nuna tusa Festok Jerusalén ocho tsawan pujus Cesarea jegaa, kashinia duwi dekas apú ekeemtaijin ekeemas, Pablon itaatajum, tusa aentsun ishitkauwai.
Tusa ishiakam Pablon jukiag awayawagmatai, judío Jerusalegnumia kaunkajuk, Pablon jegaantag adijis ijunas, juka aents nuninai, tusag wainak eketkiag tikima pegkegchaun etsegtuidau, waintanakesh wainkachu ainayatak.
Imatjuinam Pablo ni ayamjumaktatus chichaak: —Wika makichik pegkegchaunakesh takaschamjai. Chicham umiktajum timawa nuna pachisnukesh, jega Apajuí ememattaiya nunakesh, Roma apujinakesh pegkegchauk chichagkachmajai, —timayi.
Nuna tusa taig, Festo judío aidaujai shiig juwakta tau asa, Pablon iniak: —¿Amesh Jerusalén wetasamesh wakegatsmek? Jerusalén jegawamin wisha awi taan chichaman dekajuatjame, —tau.
Tama Pablo niina ayaak: —Wika dekas Roma apuji inabaunum pujau asamtai, awi minak chichamnash dekagtumain ainawai. Amek minak shiig dekagtame, wika makichkish mina pataag judío aidaunak pegkegchaunak takagsachmajai.
Wi dekas pegkegchau takasú asan maam amainaitkunuk, mantuawaipajum tumamaitsujai, tujash mina pachitus wainak tujutuina aniaigkik, makichik aentskesh ditaig sujutmain ainatsui. Wika dekas Roma apujiya duke chichaman dekagtuati tusan segajame, —timayi apun.
Nuna tutai, Festo niina ijunja chichataiji aidaujai ijunag chichasag, Pablon chichajak: —Dekas Roma apujiya nu dekagtuati tame nuniau asam, Roma apuji pujamunum wetatme, —tiabi.
Wajumchik tsawan asa, apu Agripa, Berenicejai Cesarea jegawajui Feston kumpamawagtatus.
Nui jegawag kuashat tsawan batsataidau asag, Festo nunú apun Pablo pachis ujaak: —Juwi makichik aents Pablo daagtin Félix achiká ukukbau pujawai.
Jerusalén pujai sacerdote apuji aidau, judío apuji aidaushkam niina pachis dekas mantamnati tita tusag segatiagmayi.
Tujutuinakui wi ayaakun: ‘Romanmaya apu aidautik aents chicham tsuwapjuamua nunú, tikich aents chichaman tuina nujai igkumtikamash, ayamjumamainjin taigkik mantamnati tusaik tuchau ainaji, tibaijai.
Nuna ti ai, ditashkam juwi kaunawagmatai, wishakam kashinia duwik chicham dekaata tusa ekeemtainum ekeemsan: ‘Nunú aents itagtuatajum’, ti ai
itawagmataish, chichaman tsanumjuidaushkam, ni pegkegchau takasbaujin tuinatsuash tusa anentaimtusmayag nuninnakesh tichagmayi.
Imá ditá muunji Apajuin umijin aina nunak, tikich Jisus daagtin maamu, yamaik anean nantakiu asa iwaaku pujawai, Pablo tibaujinak pachisag etsegtiagmayi.
Tuinakui, wika nuna pachisnuk imatikan shiig dekachu asan, utugkajak tuutun, Pablon, amesh dekas Jerusalén jegatasamesh wakejatsmek, awi chichaman dekajuatjame tusan tibaijai.
Nuna tai, wika dekas Roma apuji Augusto chichamnak dekagtuati tajai, tujutkui, yamaikik untsu junismek pujustá, wi aents ejetamain akui awematjame tusan idaisamjai, —tau.
Tusa tutai Agripa chichaak: —Wishakam wakegajai ni chichaakui antugkatasan. Timatai Festo ayaak: —Kashin dekas ni chichaakuig antugkata, —tiuwai.
Tusa idaisam kashinia duwi, Agripa, Berenicejai shiig iwagmamjag, ashí suntajan apuji aidau, nuigtú nunú yaaktanmaya dekas chichame antugtai aidaujai, chicham dekaatasa ijuntainum utsanawagmayi. Imanikagmatai Festo: —Pablon utitajum, —tima itawajui.
Dutikawagmatai Festo chichaak: —Apu Agripah, ashí muun aidautijum jutiijai juwi ijunjaujum nu aidautigminash tajime, ju aentsun juwi itaag juna, ashí judío aidau chichaman aputusaje Jerusalén nagkamsag, nunisag juwi Cesareanum taamtaish: ‘Juka ayatak mantamnati’, tusag segatuinawai.
Tujash wi diismak ju aentsua juka, ni pegkegchau takasbaunum mantamnamainjig atsujui. Dutikau asan niishkam Roma apujiya nu chichaman dekagtuati tujutu asamtai, niiní untsu awematjame, timajai.
Tujash wi mina apug Roma puja nunash, junak dekas juní asamtai jutikainawai tusan papiinash agatmainchau dekapeau asan, juwi atumní itaajai, tuja dekas apu Agripah, amina niish inias dekajuati, dutikamtai wajintig nuna wisha antugkan papiinash agatjatjai, tajai.
Aents jutika achikbau, nuna dutikau asamtai jutikainawai, tutsuk awemamuk shiig dekamaitsui, —tiabi.
Nuna timatai Apu Agripa Pablon chichajak: —Yamai ame nunikbaugmek etsegtumakta, —timayi. Tama Pabloshkam: Jasá asajum antugtuktajum, taku uwejen takuí, wajaí chichaak:
“Shiig aneasan amesh antugtamin, mina apug Agripah chichaajai, mina pataag judío aidau mina pachittsag etsegtujuina nuna pachisan wishakam etsegtumaktasan.
Amek judío aidauti dutiktaiji aina duka ashí dekame. Nuniau asamin minash shiig emamkesam antugtukta tusan segajame.
“Ashí mina pataag judío aina juka minak shiig dekagtuinawai, wi mina nugkajuish, Jerusalegkash datsauch asanush wajuk pujujakuitja nunak.
Yamai mina juwi itajuawaja nunak, Apajuí iina muunji aajakajua nuna anagkuauwa nuna wishakam dakau asamtai, nuna dekagtuawagtatus itajuawaje.
Israela uchijí doce aajakajua nunú wegantuk imanisajag Apajuí anagkagtuamua nunú umintai wainkagtatus dakaidau asag, tuke kashish tsawaijai Apajuinak emematuinak umijuinawai. Nuna apu Agripah, amina ujaajam nuaduik mina pataag judío aidauk yamaish chichaman aputujuinawai.
¿Wagka atumesh, Apajuí jakau aidaunash inanjatna dusha dekaskeapi tatsugme?
“Wishakam duwikik Jisus Nazaretnumian pachis chichaidaunak senchi kajejakun kuashat waitkabiajai.
Jerusalegnumshakam imatiksanuk takabiajai. sacerdote apuji inatjagmatai Jisusa nemajin aidaunak kuashat achijá ikaunmakan, achijatka chimpijattainum chimpibiajai, mainakuish wisha inamkagtibiajai.
Kuashtá aents aidaun suwibaijai, dita umijuinamujin idaimitkastasan. Nunak wika ashí jega judiuti ijuntaiji aidaunum wekaesan dutikiajai, imatikau asan, ditanak senchi kajejakun, tikich yaakat aidaunum batsatunash imatiksanuk wekaetusan egasan yajubiajai.
“Nuna dutikatasan yaakat Damasco webaijai, sacerdote apuji aidau dutikata tusa awetuinakui.
Mina apujuh, nunikan wekaman, etsa tajiaju ai, nayaimpinmaya tsaaptin etsa etsanbaujin nagkaesau, minak ashí wijai minidaujaí ijumag egketkabi.
Dutijamamtai ashí nugká kakekabiaji. Nuniamunum hebreo chichamai nayaimpinmaya chichagtak: ‘Saulo, Saulo ¿wagka minash waitkajame? Amek baka kajeká jagkin dajag beseakush dekaptsama numamtuk amek pegkegchau wegakum imaniame’, tujutmayi.
Tujutkui: ‘¿Apuh amesh yaitpa?’ tusan iniai: ‘Wika Jisusaitjai, ame ya waitkame nuuwaitjai.
Tujash nantakim, wajantá. Yamaik mina inakeg atí tusan wantintukjame, nuniau asam ame wainkaum nu etsegtugkata, ataktushkam jutiksanuk wantintuktatjame, dutikamash dushakam dutiksamek etsegtugkata.
Wi judío aidau, tikich judiuchu aidaujai, amina kajegtamainakuish ayamjuktatjame, dutikau asan judiuchu aidaunum awemajame,
ame awi weme mina chichameg etsegbaun antukag shiig dekaawag, pegkegchaun takainak suwenum wajukmaina numamtuk wajaidau asag, iwanchin inatai yujá nunak idayinak, dekas pegkeja nuna takainak, tsawai wekaemaina numamtuk wajainak Apajuin umigkatnume. Nuna nuninak mina dekaskeapi tujutuinak, ditá tudaujinash tsagkugnagtinme, nunikag Apajuí pegkemtikbau aidau jukiagtina nuna ditashkam jukiagtinme’, tujutmayi.
“Aatus tujutiu asamtai, Apu Agripah, mina nayaimpinmaya tujutunak intimjutsuk betek umigkabiajai.
Dutikau asan dekatkauk Damasconmaya aidaun nunú chichamnak ujakbaijai. Nui nagkaematkin Jerusalegnumianash, nuigtú ashí nugka Judeanmayanash ujakan, nuigtushkam judiuchu aidaunash: ‘Tudau takat idaikujum, Apajuí nemagkatajum, nuniakjum dekas Apajuí nemajuidau takamaina nunú takaakjum iwainmamkatajum’, tusan.
Juna wi tau asamtai, jega Apajuí ememattain pujai, mina pataag judío aidau achigkag mantuata tiagmae.
Tujash Apajuí yaintsamtai ichichmamsan imanisnuk yamaish wekaesan, Apajuin pachisan, ashí aents imanchauch aidaunash, apu aidaujai ijumjan ujasnuké ajai. Wika uwaesanuk chichatsjai, Apajuin etsegtin aidau, Moiseschakam nuniktinai tusag juna againak:
‘Kristuk juwi taa waitkasa maam atinai, nunikash aents jakaush nantashtainum ni nagkamchak nantaktinai, nunik chicham dekas tsaaptin uwemtikagtina nuna ashí judío aidaunash, judiuchu aidaujai ujaktinai’ ”, tiuwai tuuyi.
Pablo ni ayamjumak nuna tutai, Festo senchi chichaká: —¡Pabloh, imaanjachumek! Imanikam papí au aujkawam imaanjaume, —timayi.
Tama Pablo ayaak: —Apu Festoh, dekas chichame antugtayah, imaanjachjai. Wi chichaag duka kuashat anentaimtumainai, tuja dekasketnash dekaske.
Anuí apu Agripa eketa dushakam junak shiig dekawai, nuniau asamtai ni antaish shiig kajintsan wishakam chichaajai, niish junak ashí dekawapita tusan, juka uuká takatsuk ashí iwainaja takasbau asamtai.
¿Amesh apu Agripah, Apajuin etsegtin tiajua dusha dekaskeap tiuwaita tamek? Wika ame dekaskeapi tame nunak dekagjame.
Tama Agripa ayaak: —Machikiuch nu pachisam tame duwikik, minash Jisusan nemagkati tusam wakejutam, —timayi.
Tutai Pablo chichajak: —Wi tikima kuashat etsegtsuk, machik etsegtaish Apajuik, aminak mina nemagtukti tujamui. Tujash imá aminakek tujamtsui, ashí aents juwi wi chichaamun antuina jujai nemagtukti tau asamtai, wi wajukeag junimain ainagme, tujash mina jiju ikagmauwai jigkatjagmatai wajag junitsuk.
Juna Pablo timatai, nuaduí Apu Agripa, tikich apu Festo, Berenice, ashí nui aents ijunujai agaa jiinkiagmayi, kanakiag nuna pachisag chichasagtatus.
Nunikag nui chichainak: —Ju aentsua juka ni pegkegchau takasbaunum mantamnamainjig atsujui, junin aigkik achikbautkek egkeemaitsui, —tusa,
Agripa Feston chichajak: —Ju aentsua juka akupmainaitji, niish dekas Roma apujiya nu chichamnak dekagtuati tichawaitkuig, —timayi.
Chichai chichainakua dekas Italianum awemami tusag, Pablon ashí tikich achigbau aidaujai yajuak makichik capitán Julio daagtin apu Augusto suntajin diina nuna: Ame jukim ejegata, tima yajupakmatai,
Adramitionum anumtainum, lancha Asianum wetatus uminas aunum chimpimjá ajin, Aristarco nugka Macedonianum yaakat Tesalónica awa nuwiyashkam nui egkemjau asamtai, ditajai ijunja ashí ashinkawa,
kashinia duwi Sidognum anumkabiaji. Nunika ajin Julio, Pablon wait anentau asa, ni kumpají aidaush kautua wainainak kuitamkatnume, tiabi.
nugka Cilicia, Panfilia aina nuna yantamen ijusa wega wegakua, nugka Licianmaya yaakat Mira tutaiya nui jegabiaji.
Nui jegaa ajin capitán lancha Alejandrianmaya Italianum wegaun jegajua, iinashkam nui egkepagmatai nagkaemaki webaiji.
Kuashat tsawantai diipasa we batsabaiji, nunisa ashintsá senchi takai takainakua Gnidonum jegaa, nuwiyati nagkaemaki wesá dase yajá umpumpau asamtai, Salmogkak tutupnik nagkaiki, ajuntai Creta tentea nagkaiki,
wai waitiakua tugkitak anuasa ashí ashinkawa yaakat Lasea tikijunum, Anumtai Pegkeg tutainum jegawabiaji.
Kuashat tsawan megkaekabiaji, yumi tepeau asa nayantsanum wetak ishamain asamtai, Pablo aents nui chimpijun chichajak:
—Muun aidauh, ju ii wegag duka dekas tikima ishamain atin dekapeajai, lanchashkam wají aidaujai utsagtatji, tuja jutii aidautishkam jinakuik jinumainaitji, —timayi.
Nunú anumtaig yumi tepeamtaig pegkegchau weu asamtai, nui ashinuk dekas juka ukuaku Fenice jegasá dekapsagmi, anumtai Cretanum etsa akaetaiya nuní au asamtai, dasesh imanik atsawai, awi yumi tepeamtaish inagkeakiagmi, tiaju.
Nuna tusag surnumia dase diipas dasentai: Dekas yajau juniatsui wegagmi, tusag nuwiyan pempegkiagmatai, ajuntai Creta tugkitken tikiju wajasá wegamunum,
etsá minitaijiya atú ayaumas senchi dasentuk midau,
Dutika ajin dase jujamkimtai wega wegakua, ajuntai yaijuch Clauda tutai ukujin dase imanik senchi umpuashbaunum nagkaemaku, bote yaijuch nenaa minamu wai waitkainakua lanchanum patai
idaisabiaji, dutika ajin lancha muunta nuna shiig jigkajagmayi wewe ema idaisatatus dase ebesjai tuidau asag. Nuna dutikawag Sirtenum pajagkim awa nui patamig tuidau asag, jaanch ejaamunash kuwajag idaisagmayi, ayatak daseg umpug emati tusa.
Kashinia duwishkam daseg senchi dasentu asamtai, lanchanum wají chimpiamunak jiig utsaidiagmayi.
Kampatuma juwi untsu ashí jutii aidautik lanchanum wají chimpiamuk juki utsaibiaji nayantsanum.
Kuashat tsawantai etsag, yaya aidaujai waintsuk yujau asaja, daseshkam imatijamsag ukapittak awajtamu asamtai: —¡Jegashtatjiapi, jinattajiapi! —tiagbaiji.
Yujumak ijagmaka kuashat tsawantai yujanu asamtai, Pablo ejapeen wajantá chichaak: —Muun aidauh, dekas wi timajim nunú antugtumainus ankamujumtaih, nunikuitkugminig Cretanmag dakasuitkuik, imanika waitiaku wají aidaush utsá yujamaitsuji.
Tujash jakashtajiash tusagmek ishamkaigpajum. Lancha beseakuish makichkitigmekesh jakashtatjume.
Yamai kashia juwi, wi Apajuí umijag nunú, ni aentsji nayaimpinmaya awemamu wantintujuk,
chichagtak: ‘Pablo ishamkaipa, amek apu Roma puja nunuí jegatasam wegame. Nuniau asamin, ashí ju lanchanum chimpija junak Apajuí kuitamkattawai, jinawainum tusa.’
Nuaduí muun aidauh shiig aneastajum, wika dekas Apajuí tibaun nayaimpinmaya aents tujutma duka imanisagkeap uminkattawa, tajai.
Tujash makichik ajuntainum jegainaku patamtatji, —tuuyi.
Nunika yujasá jimag tumig inagkeakbau ai, makichik kashi nayants Adriático nanamsabiaji, dase umpumpak mai ikatia mai ikatia awá awajtamkui wegamunum, lanchanum takau aidau aehaet ai, nugkan tikiju adijun dekapenak,
kunajin dekaapa diikmag treinta y seis metros kunají atatman wainkajabi, dutikawag nuní dukapech ekemsag dekapakmag veintisiete metros atatman wainkag,
kaya tukuig tusag ishamainak, lancha ukujin cuatro ancla tutain jiijuí anagbaun nayants utsawajabi, lancha nanaamsati tusag. Dutikawag: —¡Itusag waamak tsawaja!, —tuyanume.
Nuniai lanchanum takau aidau, umkag wegagtatus bote yaijuch lanchanum pataimun ajuinak, lancha nujinchin ancla awa nunas ajuinatai tumain wajakiag ajugkajabi.
Nudiagtai Pablo capitanin suntag aidaujai chichajak: —Ju aents aidau lanchanmak juwainashkuig atumek jiinjashtatjume, —timayi.
Tutai suntag aidau bote yaigchia nuna anagken tsupijuk nayants ajejajui.
Dutikawagmatai tsawamunum Pablo ashí aents aidaun chichajak: —Jimag tumig yujainaji yujumak yutsuk, wajukatjik tusa dakainaku,
nuniau asajumin tajime, pipichikesh yuwatajum. Duka dekas atsumnawai nu ichichmamsa iwaaku jegatasaja, makichkish jakashtatjume, imagnisjumek jegattajume.
Nuna tusa idayak, Pablo pagkan juki, ashí aentsush wainainamunum wajan, Apajuin see ti puuká yuwau.
Nunitai tikich aidaushkam wakeesag anentaimsag yuwawaju.
Ashí ijumjamak nui lanchanum chimpijutik doscientos setenta y seis aents aajabiaji.
Tsawagmatai lanchanum takau aidau nugkanak wainkagmayi, tujash nunú nugkapita tusag dekachagmayi. Dutikainayatak nayants egkeentaunum kaamatak atatman wainkag: Awi dekas anuumkashpash, tusa tiagmayi.
Tusag ancla anagkenak tsupijug nayantsanmag idayinak, kanait jigkamu aidaunak atiawaju. Dutikawag jaanch lancha nujiin jiitain nenantagmatai, kaamatak adijkatasa weyaji.
Nunikmá pajagkim kaamatak wajas aunum chichijam tukuniagbaunum, lanchak patamatai, lancha nujinchig shiig initak upukuma umushmainchau wajas tepesabi. Nuniai lancha ukujinak ichipig inibi nayants senchi tsukatu asa.
Nunikmatai suntag aidauk aents achigbau aidaunak ayatak kajegta tuyanume, yukuak jiinak pisajainum tusa.
Tiagtai suntajan capitanji Pablon uwemtijatatus wakegau asa: —Nu dutiktak dutikawaigpajum, dekas ya imá senchi yukumnaita nunú niiyá eemak yukuak kukag jiinkitnume.
Nunikagmatai nuaduí tikich aidauk taapna, lancha chipajá juwikish patabiag katigtinme, —tiabi. Nuna aatus tiu asamtai ashí jinutsuk jiinjajabi.
Nunika jinutsuk jiinjaja ijuntsaja, juka ajuntai Maltayapi tusaja dekaawabiaji.
Nuwiya aents aidauk shiijuch kuitamjamainak, senchi tsetsek, yumish yutu wajau asamtai, jiin ijumjag nuna ekeemainak: Atumesh tantajum anamatajum, tusa ipapawajabi.
Nuniamunum Pablo numi pegkeg buku kukajú atatman juki apeeyi. Dutikamunum nuwiya dapi jii sukuam jiinak, Pablon uwegnum esai nemajuawabi.
Dutiktatman nui tuke batsamin aidau wainkag pempentunisag chichainak: “Ju aentsua juka dekas magkagtintsukaitai, nunin asamtais nayantsanum jakegchamtai, juwi dapi esai maatatus aikataih”, tuyanume.
Tujash Pablok dapin pegajá jiinum jiyawabi, nunikash machikish wajuktsayi.
Nunitai uwejenish iyagchatpash, nuniachkush wajupa asag jaka iyaajat tusag dakayanume. Nunik makichkish wajukchatai, dita nunikchatpash tusa anentaimtamujinak idayinak: “Auk apajuitskaitai”, tiajabi.
Nunú ii anumka batsatbaunum tikiju, aents ajuntainum batsatun apuji Publio daagtina nuna nugke aayi, nunú niina jeen jujamki kampatum tsawantai shiig kuitamjamkajabi.
Nui Publio apají numpa shiip achikam tsuweak pegaknum tepeeyi. Nunittaman Pablo wejí Apajuin aujus, uwejen antig etsagajabi.
Nuna dutikamtai tikich nunú ajuntainum batsamin aidaushkam kaunkamtai, ditanashkam etsagakabi.
Nunika kampatum nantu ajuntainum pujusá inagkeakiaja, Alejandrianmaya lancha niishkam nui pujus tsetsek nagkaemakmatai wegakui egkemjabiaji, nunú lancha nujinchin ditá apajimtaiji Cástor nuigtú Pólux dakumjuka anujtukbau aayi.
Nunika ashí ashinkawa Siracusa anumtainum anumkabiaji, nunika nui kampatum tsawan pujusabiaji.
Nuwiyati juwaki anuasa ashí ashinkawa Regio jegawabiaji. Nunika kashinia duwi wegamunum dase surnumia senchi umpumpakui, jimagchik tsawantaik Puteolinum jegawabiaji.
Nui jegamunum wajumak Jisusa nemajuidau batsatu: —Wait aneasam juwi jutiijai makichik tumig pujusam wetá, —tusa ipapainakui: —Ayú, —tusaja nui batsamsá, nu tsawan tibau jegakui nuwiyati Romanum jegatasa jiinkiabiaji.
Romanmaya Jisusa nemajuidauk jutii minamunak chichamnak antukaju asag, iina igkumpaktatus Foro de Apio tutainum, nuigtú Kampatum Jega tutainum kaunawajabi. Pablo ditan wainak Apajuin see ti, niishkam shiig anentaimsabi.
Romanum jegaa ajin, tikich aents achigbau aidaunak capitán yajuak, achijatnun dekas apujin ejeti susabi. Dutikak Pablonak niinash akanak makichik suntag kuitamkati tusa apusajabi.
Kampatum kanag tsawaag, Pablo Romanum batsamin judío aidaun apujin untsuká ijumag ditajai chichaak: —Yatsug aidauh, wika mina pataag judío aidaunakesh pegkegchaunak takagsachu aig, iina muunji umitaiji aina nunakesh pegkegchau chichagtsaig, achigkag Jerusalén dekas Romanmaya aents aidaunum sujutkagmae.
Ditak minak kuashat inintsag wi bakumaku mantamnamainnak dekagtuinachak akupjuktatus wakejutiagmayi.
Tujash mina pataag judío apuji aidau dakituinakui: Minak dekas Roma apujiya nu dekagtuati tibaijai, wi mina nugkajuiyanak pegkegchau etsegtumainush atsugtaig.
Nunú ajutu asamtai atumin untsukjime, atumjaishkam wainiakan nuna pachisan chichastasan, jutii Israel aents aidautik Kristu dakaku pujuinag nuaduí, wishakam jutika jiijuí jigkajam wajajai, —timayi.
Tutai dita chichajuinak: —Jutiik makichik Judeanmaya papikesh amina pachipas agagbauk jukishmaji, tuja awiya Jisusa nemajuina nunú tainakushkam amina pegkegchaugmin pachitjamsag ujapakchagmae.
Nuna tiag: Nu tsawantin dekas aents ijunjagtinme, tusag tsawantan dekapawaju. Nu tibau tsawan jegamtai, Pablo pujamunum aentsuk tuwakaju, imanikmatai Pabloshkam kashik nagkamas: Apajuik nuní inajatui, tusa chichaa chichakua tuke etsanak akapabi. Nuna imatjak Moisés chicham umiktajum tibau, tikich Apajuin etsegtin aidau tibaujai pachis ujabi, ditashkam Kristu Jisus taatnai timawa nunashkam dekawag dekaskeapi titinme tusa.
Wajumak aents Pablo nuna etsegtai dekaskeapi tuinai, tikich dekaskeapi tuinachush aidau.
Nunidau asag, dekaskeapi tuinai, tikich dekaskeapi tuinatsu nujai shiig juwamainchau dekapenak jiinag shibiagmayi, nunitai Pablo chichaak: —Wakaní Pegkeji chichamtikam Apajuí etsegtin Isaías aajakua nu atumi muunjumin chichajak:
‘Ame weme au aents aidau ujaktá: Chicham etsegbaun kuashat antiagtinai, tujash dekachagtinai, kuashat pegkeg takaamunashkam wainiagtinai, nuninakjash dekaskeapi tichagtinai.
Juka aentsuk anentainish dekaskeapi tichamin utugchatan anentaimaidau asag, antuinakushkam wainak antuinawai. Jiinchakam epetkamua numamtin asag, wainmachu wajukmaina nuninawai; tujash ditá jiin wainak, ditá kuwishin antukag, anentainish dekawag, tudau takatan idayinak mina nemagtuinakuig tsagkugmainaitjai, Apajuí tawai’, tiuwai.
Yamai atumesh dekaatajum, yamai nagkamsa Apajuí uwemtikagta nunú pachisa etsegbaunak, ashí aents judiuchu aina nu antukagtatui.
Nuna Pablo timatai, judío aidauk ditak pempeentunikiag pampá pampandayinakua shiyakagmayi.
Nunikagmatai Pablok nuwig jimag mijan pujusuí. Nuniak niina wainkatatus midiagtaishkam ni jega ikamka pujamunum awaimayi.
Shiig agkan machikish waitkascham pujus Apajuí inabaujinak etsejak, Apu Jisukristu pachisashkam aents aidaunak jintinmayi.
Wika Pablo, Jisukristu inakegaitjai. Apajuí minak yamajam chichama nu etsegtugkata tusa etegka awetiuwai.
Jujú yamajam chichama junak, Apajuí yaunchuk anagkagtuamua nuna niina etsegtin aajakajua nunú etsegkajui, dutikak agaju ainawai.
Duka niina uchijí Jisukristu iina Apuji, apu David aajakua nunú wegantunum Aentsmaga Akiinauwa nu pachisa agagbauwai;
nigka Aentsmaga Akiinauwaitak Apajuí pegkegma imanuk aajakuí, iman asa maamu anean nantaak Apajuí Uchijí senchigtina nunak iwainmamkauwai.
Nuniku asamtai, Apajuí jutiinak wait anenjamag Jisusan pachis etsegtukti tusa etegtamjauwai, ashí nugkanmaya aents aina nunú niiní kajinas anentaimaidau asag, imá niinak umijuinak shiig anemtiksatnume tau asa.
Atumnashkam ashí nugkanmaya aents aidau, dekaskeapi tiaja nuninuk asagmin, atumnak Apajuí Jisukristunu etamkaje.
Ashí atum aidautigmin Apajuí anempau asa, midau atinme tusa etegkamu aidautijum Roma batsatutigmin agatjime: Apajuí iina Apajiya nunú, iina Apuji Jisukristujai wait anenjamag, shiig agkan anentaimsa pujutnum yaimpaktinme.
Dekatkauk mina Apajuijun see tajai ashí atumin pachisan, Jisukristu jakamunum Apajuijai agkan chichamain ajutu asamtai, nuigtú atum Jisukristui kajintsá anentaimjum nunash tikich nugkanmayash dekaidau asagmatai.
Apajuí shiig dekagtawai wi atumin kajimattsuk Apajuí aujkun tuke aneasnuké ajim nunak. Wika niinak wakejusan takagjai niina Uchijin pachisan etsegtakun.
Nuigtushkam Apajuí dekagtawai wi atumin minitasan shiig senchi wakegau asan tuke segasnuké aja nuna, niish wakegakuig tsawantan mamiktujuamtai atumin tajuan wainkatasan.
Senchi wakegajai atumin tajuan, atum Jisukristu nemagtanum utugchat dekapeamu akuish, Wakaní Pegkeji dekamtijuamua nuna shiig jintintuatasan, atumesh shiig ichichmamjajum pujustajum tusan.
Nuniakjumin, wi Jisukristui kajintsá anentaimag nuninuk atumesh asagmin, pempentunisaik anentai ichichtunijagmi tabaunum.
Yatsug aidauh, ubag aidauh, atumshakam wi anuí atumin tajuan wainkatasan kuashtá wakegamua nunú shiig dekaatajum, tujash yamaikish tuke tujiajai nuniau asan minimain dekapeatsjai. Wika tikich nugkanmaya judiuchu aidau Kristu nemagkagmaya nunisjumek atum ainajum anuiyatigmesh Kristu nemagtanum atumin yaimpamainnash jintintuatasan wakegajai.
Wika ashí aents aidau papí unuimajush, unuimagchaush, yachash, yachachu aidaush jintintuata tusa awemamu asan, diwimkagtau anentaimaina imaniajai jintinkagtuata tusan.
Imaniau asan atum Roma batsamin aidautigminash yamajam chichama nuna ujaktajime tusan wakeesan pujajai.
Wika chicham yamagma nu Kristu pachisa etsegbaunmag datsamatsjai, wagki ashí aents nuna antukag dekaskeapi tuidaunak Apajuí senchigtina ibau asa uwemtikau asamtai, dekatkauk mina pataag judío aidauná uwemtikak, duwi judiuchu aidaunashkam uwemtikatin asamtai.
Ju chicham yamagma ju dekamtijamui, Apajuish wajina dutikawa jutiin pegkeja iman diigmastatkush, nunak imá niinig kajintsá anentaibaunum dutikawai. Aatus agagbaunmash: “Apajuí aentsun pegkejaitme tibauwa nunú imá niinig kajinas anentaimaidau asag, tuke pujustinai”, tawai.
Apajuí nayaimpinum pujusag dekamtijamji, ashí aents niina ajantus diitsuk pegkegchaun takaidaunak kajejuk suwimkan suuwa nuna, wagki dita pegkegchau takatinig tikich aidaush dekaskea nuna dekamainchau dekapedau asagmatai.
Ditak dekainawai ashí aentstí Apajuinu dekamainaitag nunak, wagki ashí wainainag duka Apajuí najankamua nuna dekaidau asag.
Apajuí wajukuita duka wainmaitsuji, tujash ni takasbauji wainainag nu anentaimtusa diyaku, nuigtú ni nugka yama nagkamchaku najanamu ashí wainainag jujú dekamtijamui, ni dekas Apajuiya nuna, nuigtú ni senchijí tuke atina nunashkam. Nuaduí aents pegkegchau aidauk, wika Apajuinak dekatsamjai tusa ayamjumamainjig atsawai.
Apajuí wajukuita nuna shiig dekainayatak, niinak eme anentus see tutsuk, wainak anentaimaidau asag, ayatak nuninnak ane anentaimainakua pegkeg aina nunak dekamainchau wajasajui.
Nunin asag dekas Apajuí ajumaish jakashtina nu emematmainun idayinak, aents jinin aina nuna, chigki, kuntin, dapi aidau dakumkamun emematuinak Apajuinak idaisajui.
Nuniagtai Apajuishkam aents aidaunak, ditá iyashí pegkegchau wakejuinamun takastinme tusa idaisajui; dutikawajam tikima datsanmainun pempé pempeentunisag takanidau.
Nuninak Apajuinu dekaskea nuna idayinak waita nuna antujuinawai. Nunidau asag Apajuí najankamu aina nuna emematuinak umijujakajui, dekas Apajuí najankagtina nuna ememattsuk. Imá nigki tuke ememattai atí. Aatus atí.
Nuniagtai Apajuishkam idaisajui, tikima datsanmainun takastinme tusa. Dutikamu asag, Apajuí nuwanak aishmagjai pujustinme tibauwa nuna idayinak, mai nuwak pempeentunikiag takanijakajui.
Nunisag aishmag aidaushkam mai aishmagkuk pempeentunikiag takanistasag imá senchi wakegainak, nuwajai pujutan idayinak datsantainchau waigkag, mai aishmagkuk pempeentunikiag takanijakajui. Nunidau asag dita pegkegchau takasbaujin suwimkanak egatmamkag ditak waituinawai.
Apajuik aents aidau dakituinamu asa, pegkegchau anentaimta nui idaisauwai. Dutikam pegkegchau dutikmainchau aina nunak takastinme tusa.
Dutikamu asag nunú aidauk ayatak pegkegchaunak takainak, nuigtush pegkegchau, ashí wajiin waké wakegakua wegau, yajau, tikichdaun pegkejan wakegak kajejin, magkagtin, jiyanitan wekaetin, tsanumin, chichama wekaetin,
augmatkagtin, Apajuí shiwaji, datsantan chichaaku, eme anentaimtubau, ni wagaaku chichagmamin, pegkegchaush wajuk takamainaita nuna jintiag anentaimin, apajinash dukujinash chichaman umigchau,
anentaimtajish pegkegchau, ni tibaujinash umichu, makichik aentsnakesh shiig anentus diichu, tsagkugkagtuchu, wait anenkagtuchu ainawai.
Ditak Apajuí aents nuninun takauk suwimkan juinak jakatin atinme tiuwa nunak shiig dekainawai. Nunin aigkish ditak pegkegchauwa nunak takainak, tikich pegkegchaun takaagtaish shiig anentus diinawai.
Nuaduí ameshkam, yaki ainme nunin akugmesh, jutiik pegkeg ainaji, tikich aidau pegkegchaun takainawai tusa ayamjumamainuk atsugtamjume. Tikich pegkegchaun takainawai takugmesh atumshakam bakumajume, dita takaina nujai betekak takau asajum.
Nunin asamtai amesh tikich pegkegchau takainakui augmatkum, dita takaina nunismek pegkegchau takau asam, Apajuik minak suwimkanak sujuschatnapi tusamek anentaimaitsume, duka makichkish nunikchatnai.
Nuigtushkam Apajuí shiig kuashat wait anenjamu asa, suwimkan sujamtsuk emamkes dakagma dushakam wainkaya nuninuk anentaimtumaitsugme. Atumek dekamainaitjume Apajuik imá pujutinak yapajiati tabaunmag wait anenjamaina duka.
Tujash atumek, dekas nuninapi tusajum pujutjum yapajiachu asajum suwimkak ayatak ikauntugmagme, nuaduí tsawan jegatai Apajuí kajeká, aents pegkegchau takasbaujiya dutiksag suwimkan suwak, atumnashkam suwimkan amastinaitjume.
Apajuik, makí makichik aents wajuk takasaje, nuna diijus dutiksag susatnai.
Pujut nagkanchaunak susatnai ya aidauwa Apajuin egakaje, ni pegkeja imanuk eti pegkeg takasume tusa pujut tuke atina nuna sujustí tabaunum, pegkegnak takainak kakanmamsaju aina nuna.
Tujash aents imá nigki anenmamin aina nunak Apajuí kajejuk suwimkan susatnai, wagki pegkeg takatan dakituinak pegkegchauwa nunak wakejus taká batsatu asagmatai.
Untsu ashí aents pegkejan takasú aidaunak, Apajuí ni pegkeja imanuk emaktinai. Dutika atumek pegkeg takasugme tusa, Apajuí shiig agkan batsamsatnume tusa idaisatnai. Dekatkauk mina pataag judío aidaunmaya pegkejan takasú aidauwá nunikagmatai, tikich judiuchu aidaushkam nunikagtinai.
Apajuik aentsnak juka jushá aentsui, tuja juka tikich aentsui tusash tuchauwai.
Ashí aents chicham umiktinun Moisés agajua nunú atsugsamu tudau takasú aidauk, Apajuiyaig tuke kanaak kanakú ainawai. Nunú aidaunak Apajuik chicham umiktina nuna diisá pegkeg takasume, pegkegchau takasume tichatnai. Untsu chicham umiktina nunú ajamaitak tudau takasú aidaunak, Apajuí chicham umiktina nuna diisá wají suwimkana jukittawa nunak titinai,
wagki Apajuí emtinig chicham umiktina nunú dekamuikik pegkeg wantinainatsui. Ayatak chichaman umiina nunak Apajuik pegkeg ainagme tawai.
Judiuchu aina nuwiya chicham umiktina dusha atsugmaitak, tuke nunin asag dita dutikaina duwi umiinawai chicham umiktá tibauwa nuwiyan, nuninak iwainmamainawai dutikmainchaunash, tuja dutikmainnash dekaina nuna.
Nunidau asag iwainmamainawai chicham umiktina duka ditá anentaimtajin ajuina nuna. Juka pegkegchauwapi, juwap dekas pegkejaita tusag shiig dekaina dushakam iwainawai, chicham umiktin dita anentaimtajin ajuina nuna, dita aaja anentaibaujiya duke ayamjuktinai nuniachkush, bakutnai,
Apajuí ashí aentsun amek pegkegchau takasume, nuniachkush pegkeg takasume titina duwi. Nu tsawanta duwi Apajuí ni Uchijí Jisukristun, aents aidau ashí takasbauji anentaimsamujish, nuigtú tikichish dekachbaunum anentaimjamujishkam diigsam dita takasbaujiya dutiksamek susata titinai, wi yamajam chicham Kristu Jisusdaun pachisan ujaujim dutiksag.
Atum ainajum anuiya, wajumak iinia pachitkajum nunú aidautijum, judiuwaitji tusajum ememautigmesh ainagme, nuigtush chicham umiktin ajutjamaina duwi Apajuijaish shiig ijutkauwaitji tusajum ememagme.
Atumek dekagme Apajuí wakegamua dushakam. Tuja chicham umiktina nu dekamtijamjume, dekas pegkeg aina duke etegja takatnashkam.
Atum anentaimsagmek, aents wainmachu uwegnum egkesá emamaina numamtuk awajkagtin ainaji, tajume. Nuigtushkam suwenum yujaidau jii ekeemattayama numamtuk awagbau ainaji, tumamjume. Atum anentaimsagmek aents Apajuí dekachu aidau, Apajuin dekaatnume tusa yain ainaji, tajume.
Atum anentaimsagmek aents Apajuí chichamen dekainachush jintintin ainaji, dutikaku imaanis anentaimainchaush unuidau ainaji, chicham umiktina nu ajutjamu asamtai wajuk shiijash pujumainaita, nuigtú dekaskea dushakam ashí dekainaji, tajume.
Atum aaja tikich jintintin ainayatkugmesh ¿wagka atumek jintinmamtsugme? Tikich chichagkujum: Kasamchatia, tayatkugmesh ¿wagka kasamjume?
Tsanijinchatia, tayatkugmesh ¿wagka tsanijinme? Atum apajimtai dakumkamu dakitayatkugmesh, ¿wagka nu dakumkamu ememattainum wayagmesh, nuwiya wají aidaush kasamjume?
Chicham umiktin ajutjamaina duwi ememajume, nuniayatkujum nu betek umiatsjum nuaduí Apajuik eme anentsagmek diyatsjume.
Atum aaja nuniajum duwi yaunchuk agagbau aajakua nui: “Judiuchu aidauk, atum pegkegchau takatigmin Apajuin pegkegchaun chichajuinawai” tawa nu uminui.
Jutiik judío aents asaja pakamainag duka pegkejai, tujash chicham umiktinnum tawa nu ashí umiinaku aaninakuik pegkeg amainaitji. Tuja pakamaku akugmesh chicham umiachkugmek, pakamakchau aina nujai betekak ainagme.
Tuja aents pakamachu aina nunú, chicham umiktajum tibauwa nuna umiagtaik, pakamakua imanuk Apajuik diyawai.
Aents aidau pakamakchau akushkam, chicham umiktina nuwiyan umiidau asagmatai atumek bakumatnaitjume, atum pakamaku ainayatkujum, nuigtú chicham umiktinush dekayatkujum umikchau asajum.
Judío aents aidautik wajuku ainaji nu diigsaikish, nuniachkuish pakamaku asajaikish dekas judío aents tamak amaitsuji;
dekaskenum judío aents aina duka ditá initkenish yapajidau aina nuuwai. Nunú ainawai initkajinish yapajidau asag dekaskenum pakamakaju aina duka, nunak Wakaní Pegkejiya nunú dutikawai, junak chicham umiktinun Moisés agajua nu dutikatsui. Nunú aidaun Apajuí pegkeg ainagme tawai, ditak aents eme anenjitnume tusag egainatsui.
Atum aidautijum, untsu judío aents atak wainkampapi, pakamamush wainkampapi tujutmainaitjume.
Atsá, makichkish nuninchauwai, Apajuik kuashat pegkeg aina nuna jutiinu amainnak dutikauwai: Nunú pegkeg aina nuwiyan dekas imá pegkeja nunak, jutii judío ainag nunutin, Apajuí ni chichamen agagbaun kajinas sujamsauwa nuuwai.
¿Tujash wajukuita wajumak iina patayí judío aidau Apajuí tibaujin umikchajua duwiká, Apajuí jutii anagkagtuamua nunak umimainchauwait?
Nunak makichkish nunimaitsui, Apajuik ni tibaujinak dekas imatiksag betek uminai, aentstí waitjin ainajinkishkam. Nunin asamtai Apajuí pachisa agagbauwa nu: “Ame tibaugmek betek umin asamin betek uminai tama atatme, iman asam pegkegchaun aikawai tujamainakuish, bakumamainkesh atsugtamu asamtai, tuke depetmaktinaitme”, tawai.
Jutii pegkegchau takaamuji, Apajuí pegkeg takaamujin nuní paan iwainaish ¿wagka Apajuish suwimkanash sukagtumainaita, pegkegchau takau asag nunimainait? (Junak tikich aents aidau wajuk chichainawa nuna dutiksanuk tajai.)
¡Duka makichkish nuninuk anentaimaitsugme! Apajuik pegkegchaunak takachui. ¿Apajuish wajuk ashí aents aidaunash suwimkanash sumainaita, niish pegkegchaun takauwaitkush? Nunak dutikmaitsui.
Makichik aents: Wi waitjamua nu, Apajuí tibaujin imatiksag betek umina nuna imá paan iwainaish ¿wagka wisha tudau tamash aja? tumainai.
Wajumak aents aidau waitjuinak: Pegkegchau takamainai pegkeg ajutjamti takuik tusa jintinkagtawai, tujutuinawai, ¿Dekas aajanuk jintinkagtag? Makichkish nuninchauwai, nunú aents mina pachitus tu chichaina duka suwimak jumainun tu yujainawai.
¿Wajinmainaitji? ¿Jutii judío aidautika tikich judiuchu aidau nagkaesau imá pegkeg ainag? ¡Makichkish nuninchauwaitji! Timajim nunisag judío aidautish, judiuchu aidaushkam tudau ainaji.
Nunin asamtai Apajuí chichame agagbauwa nui: “¡Makichkish aents pegkejak atsawai, shiig makichkiuchikesh atsawai!
Makichkish Apajuí pegkejan wakeja nuna takaukesh atsawai, aantsag Apajuiyai anentaimush atsawai.
Ashí aentsuk Apajuinak tupankaju asag atsumainchau waigkajui, nunin asag ashí pegkegchau ainawai. ¡Makichik aentskesh pegkejan takauk atsawai! ¡Shiig makichkiuchikesh atsawai!
Aentsú suwenig, aents jakau ukusbau ashiimu tsuumaina iman ainawai, waitjuidau asag; ditá weninig dapí tsaagkega iman ajuinawai,
nunidau asag, kuashat kajeamujin aentsnash pegkegchaun chichajuinawai.
Wamkes kajedau asag aentsun maatatus yujajin ainawai;
dita tuwí yujainawa nuninakush pegkegchaun dutikainak, tikich aents aidaunak waittanum ukuinawai.
Dekainatsui tikichjaish agkan pujutnak.
Yaunchuk Apajuí chichamen agagbaunum: “Ashí pegkegchau ainagme”, tawa nunak, jutii judío aidautin Apajuí chicham umiktinun sujamsau asa tujama duka dekainaji. Nunú chicham umikchamunum, chichamjumaka ayamjumamainchau juwakuitji. Nunin asamtai jutii judío aidautish, nuigtú judiuchu aidaushkam wi bakumamainuk atsugtawai tumainuk atsustinai, wagki Apajuí diismak ashí aentstí bakumamainuk ajutjamaidau asagmatai.
Chicham umikbauwaikish pegkeg ainagme tamak makichkish achagtinai umikchaju asag, chicham umiktina duka ayatak jutii tudauwaitag nunak dekamtijamui.
Tujash yamaiya juwi iwaintugmake, chicham umiktina nu umiatsjinkish dekaskenmash Apajuish wajuk dutijamua nuna. Juna pachisag chicham umiktina nuwish, Apajuí etsegtin aidaushkam etsegkaju ainawai.
Nunú aidau dekamtijamawajui ashí aents Jisukristui kajinas anentaimaidaunak Apajuí pegkeg ainagme tawa nuna. Aatus Apajuik ashí Jisukristui kajintsá anentaimaidautinak yaá aentsuk ainta nunin ataish nunak pachitsuk, ashí betekak pegkeg ainagme tujamji,
wagki ashí aentstik betekak tunamakaju asaja, Apajuí diismak pegkejak wantinkachuitji.
Nunin ainajinig iina anempau asa, anenjauch pegkeg ainagme tujabiuwai, Kristu Jisus iina tudaujin esakatjamag agkan etamkau asamtai.
Apajuik ashí aentsun dekamtikauwai, aentsú tudaujin tsagkujata tau asa, Jisusan mantamnati tusa etegkauwa nunak. Nunak niina numpe ukaejamunum imá niinig kajinas anentaimainak aentsú tudaujish tsagkugnagtinme tusa dutikauwai. Yaunchuk tudau takasbaunak Apajuik pachitsuk idaitugmasui, tujash yamai Kristu jutii tudaujin juki mantamnamunum, Apajuí dekaskenum tudaun suwimkan suwa nunak iwainmamkae.
Nunak Apajuik waugtuk dutikchauwa nunin asa, yaunchuk tudau takasbaunak pachikchauwai. Tujash yamaya juwik aentsú tudaujinash wajuk dekaskenmash dutikawa, nuna dutikak Apajuí dekas pegkejan taká nuna iwainmamkae. Jutii Jisusai kajintsá anentaimaidautinak: Atumek pegkeg ainagme tujama duwi.
Nunin asamtai jutii ememamainuk makichkish atsawai. ¿Dusha wagka nunikuita? Nunak imá Jisukristuig kajintsá anentaibaunum Apajuí pegkeg etamkauwa duwi nunikui. Nunak chicham umiktina nu umikú asajinkish dutijamachui.
Apajuik Jisukristui kajintsá anentaibaunum pegkeg ainagme tujama nunak, chicham umiktajum tibauwa nu umikbauwaikish dutijamtsu duka dekaji.
Atsa ¿Apajuik imá judío aina nuna Apajuijigke, tajumek?, atsa ¿ashí aents aina nunash Apajuijinchukait? Dekaskenum ashí aents judiuchu aina nunashkam Apajuijiyai.
Apajuik makichkiuchi, nigki imá Jisukristuig kajinas anentaimaidaunak judío aents ataish, judiuchu ataishkam pegkeg ainagme titinai.
Nunin asamtaig, ¿Jisukristu kajintsá anentaimtamunum chicham umiktina duka imanchau juwaka? ¡Makichkish nuninchauwai! Nunisag awai, ayatak nuní nagkaemas paan awajsaji, chicham umiktinush wajinma yaijatua duka.
Yamai dekawagmi Abraham iina muunji aajakua nudau.
Abragkak ni takasbauji diigsá aents pegkejai tibau akug, nigki emematmamain aajakuí, tujash Apajuiyaig ememamain ajakchauwai.
Apajuí chichame agagbauwa nuwig: “Abragkak Apajuiyai kajinas anentaimajakuí, nuniau asamtai Apajuí Abragkan pegkeg diisuí”, tawai.
Aents ni takagsamunum akiakug: Junak anentag amajame, tumaitsui, diwibaunum akiau asa.
Tujash aents pegkejan takaschau aig, Apajuí aents tudaun agkanmitkauwa nui kajinas anentaibiagtai, nunú kajintsá anentaibauwa duwik aents pegkeg ainagme tawai.
Davidchakam aikasag agajui. Aents pegkeg takasbaujish atsujaig, Apajuí pegkeg ainagme tima shiig aneastinjin pachis agajua duka.
Aatus tawai: “¡Shiig aneasagtinai aentsú pegkegchauji tsagkujamu aidauk, tuja tudau yaunchuk takasbaujish tuke idaiku pachitsuk idaitusbau aidaushkam!
¡Shiig aneasagtinai Apajuí aents aidau tudaujin anenjachbau agtina duka!”
Juna tibauwa jusha ¿Imá jutii judío aidautik shiig aneastinnak tiuwait, atsa judiuchu aidaush shiig aneastinun tichaukaih? Nunak ditanashkam tiuwai. Yaunchuk timajime Apajuik Abragnak imá ni kajittsá anentaimtamua duwik, aents pegkeja iman diisuí tusan.
Tujash nunash ¿wajukamtaiya dutikauwaita? ¿pakamakmataig dutikauwait, atsa pakamatsaigkik dutikauwait? Nunak pakamakmatai dutikachui, eke pakamatsaig dutikauwai.
Abragkak pakamakui ayatak Apajuí kajintsá anentaimtamunum pakamakchau aigkish, Apajuí pegkeg diijata nuna dekaatnume tau asa. Nuniku asa pakamakchau ainayatak, Apajuiyai kajinas anentaimaina nuna muunji wajasuí, ashí nunin aidaunak Apajuik betekmas pegkeg diyawai.
Nuigtushkam pakamaku ainakush, Abraham eke pakamatsuk Apajuiyaig kajinas anentaimajakua nunisag anentaimaina nuna muunji wajasuí.
Apajuí Abragkan anagkuak: Ju nugka juka amina uchijum wegantu akiinak wegagtina nudau atin atí, tiuwai. Nunak Moisés chicham umiktajum tibauwa nuna umikú asamtaigkish tichauwai. Ayatak niiní kajinas anentaimu asamtai pegkeg diisá tiuwai,
wagki jutii judío aidauti chicham umiktajum tibauwa nunú umiaku jumainaitkuig, Apajuiyai kajintsá anentaibauk ni anagkagtuamua nujaí wainak juwamainai.
Moisés chicham umiktajum tiuwa duka ii umiachbaunum Apajuí suwimkan sujamaina nuna itagtamji. Tujash chicham umiktina nunú atsugtamkuig intimjumaitsuji, wagki atsau asamtai.
Nunin asamtai Apajuí Abragkan anagkuawa nunak, ni wegantu aidaush kajintsá anentaibaunum anenjauch uwemjatnume tiuwai. Apajuí anagkagtuamuk, jutii judío aidauti chicham uminag nudaukechui, Abraham Apajuiyaig kajinas anentaimajakua nunisag, ashí aents kajinas anentaimaina nudauwai. Aatus asamtai Abragkak ashí jutii aidauti muunjiyai.
Nuaduí Apajuí chichame agagbaunum: “Wi aminak kuashat aents aidau muunji emajame”, tawai. Abragkak Apajuí emtin abaujinak wainmamkauwai, nunik ni tabaujinash dekaskeapi tiuwai. Nunú Apajuí jakaunash inanki ataktú pujutan suwak, atsamunmayanash ashí wajiin najanna nuanuí Abragkak kajinas anentaimajakuí.
Nunin asa Abragkak uchijish atsugmaitak, kuashat aentsun muunji atag tau asa, dekas nuniktinapi tusa kajinas dakasui, Apajuí chichajak: “Amina uchigmiin akiinak wegauk, yaya dekapamainchauwa ibau atinai”, tibau asa.
Abragkak cien mijan tumain ajamu asa uchinak akiimainchauwapitja tiuwai, nuigtush Sarashkam muuntuch wajasú asa uchinash ejapjumainchau asamtai, tujash dekaskeap duka uminkattawa tusa kajintsá anentaimtanmag mijakchauwai.
Nuigtush Apajuí niina anagkuamunash utujimsag anentaimtsuk, nuní nagkaemas kajinmas dekas nuniktatuapi tabaujinak ichichmamag Apajuin see tiuwai.
Abragkak: Apajuí ashí senchigtina ibau asampap ashí ni anagkagtuamujinash imatiksag umiktatua, tiuwai.
Nunú aaja kajintsá anentaibaunum Apajuik Abragnak pegkeg diisuí.
Tujash Apajuí Abragkan niiní kajinas anentaimu asamtai pegkeg diisua duka, imá Abragdauk pachisa agagchamui.
Jutii pachipasash agagbauwai: Ii kajintsá anentaibaunum pegkeg ainagme tama atinaitag nunú. Duka jutii ainaji iina Apuji Jisukristun jakaunak inankiuwa nunú, Apajuiyai kajintsá anentaimaidautik.
Apajuí Jisusnak iina tudaujin mantamnati tusa idaisauwai, nunik maawagmataish ataktú nigki inankiuwai jutiin pegkeg ainagme tujamta tau asa.
Apajuí Jisukristui kajintsá anentaibaunum pegkeg ainagme tujabiu asamtai, niijai shiig aneasa agkan pujamu ajutjamji. Iina Apuji Jisukristu, jutii Apajuijai shiwag aajakbaun epegtugma kumpamtijamauwa nuaduí.
Kristu jutiiní mantamnamunum Apajuí wait anenjamjauwai. Yaunchkek Apajuik wait anenjamajakchauwai, tujash yamaik Jisukristui kajintsá anentaibaunum wait anenjamui. Aaja yamaik Apajuí wait anenjabaunum pujaji, nuigtushkam jutiik Apajuí tsuwatan antiakchauwa imanuk iishkam wajasaja, atak niijai ijunja pujustinaitag nunú dekainaku shiig aneamu ajutjamji.
Imá duwikik shiig aneatsji, kuashat waitiamu ajutjamkuish shiig aneasa batsatji, waitiamua nu utugchat emamkesa katsunjá nagkaetan unuitama duwi,
aaja emamkesa utugchat nagkaebaunum Apajuí pegkeg aniagme tujamji, nuna aatus tujamatai atakeap niijai pujustinaitji tusa dekaidau asa shiig aneasa pujuinaji.
Nu dekau asaja shiig aneasa pujuidautik tsanugbauk achatnaitji, wagki Apajuí Wakaní Pegkejin amasua nunú Apajuí senchi anejata nuna dekamtijama Apajuí aneen etabiu asamtai.
Jutiik Apajuí shiwaji wajasá pegkegchau takat idaimainchau waigká batsatjin, Apajuí tsawan mamikiamu jegamtai, Kristuk jutiiní mantamdauwai.
Makichik aentskesh tikich aentsun dekaskenum pegkejan takau asamtai ayamjakun mantamnatjai tumainuk atsawai, ¿aents pegkegnum yaigbau asampash: Wi mantamnatjai, tumainait?
Tujash Apajuik ni anenkajinak iwaintugmakui, ii tudau ainajinig Kristu jutiiní mantamdauwa duwi.
Kristu niina numpen Apajuiyai iwainakmatai pegkeg ainagme tujabiuwai. Nuaduí aan nagkaemas dekas Kristu iina Apajuí suwimak sujamainnak ayamjutpakmatai waittsashtinaitji.
Yaunchkek aents aidautik Apajuin shiwaji ainajinig, ni Uchijí iina ayamjutpak mantamna ni Apajijaish epegtugma kumpamtijamauwai. Yamaik Apajuí kumpají waigkú asajin, Kristush iwaaku pujau asa dekas aan nagkaemas ayamjutpaktinai.
Imá dukechui jutii Apajuiyai shiig aneenag duka, iina Apuji Jisukristu Apajuijai epegtugma kumpamtijamauwa duwish shiig aneenaji.
Adán tunamagbaunum aents aidauti tudau takaamush nagkamdauwai, aaja tudau takaaku ashí aentstik jinin wajasuitji, wagki ashí tunamaku asaja.
Apajuí eke Moisesan chicham umiktinun suwatsaig aents aidauk tudaunak yaunchuk nagkamas takajakajui, tujash Apajuik aents tudaun takaagtaish pachikchauwai, chicham umiktinun eke susachu asa.
Nunin aigkishkam Adán pujujakua duwi nagkamas Moisés pujaishkam jinujakú ainawai, Adán Apajuí intimjukbaunum tunamajua nuninachiatak. Adán intimkimunum ashí aentsuk tunamakaju ainawai, nunisag Kristu pegkeg dutikamunum ashí aents aidauk uweemain ainawai.
Tujash Adán tunamagbauwa duka Apajuí anenjauch sujamsamua nujaig apatkaish tumaitsui. Makichik aentsú tudaujinig ashí jinin wajasuitji. Tujash Apajuí wait anenjamag anenjauch iinu ashí pegkeg aina nunak dutikauwai, Kristun awetugmauwa nuaduí. Makichik aents emesjamua nuna, tikich aents Jisukristuwa nunú wait anenjamag kuashat aentstinun iwajauwai. Aatus Apajuí wait anenjamag nunú aents tunamajua nuna nagkagas pegkejan dutikauwai.
Adán tudau takasbauwa duka Apajuí anenjauch sujamsauwa nujaig apatkaish tumaitsui. Adán tudaun takasua duwi ashí aentstik Apajuí emtinish bakumamain wajasuitji. Tujash kuashat aents tunamaku aigkish, Apajuí kuashat aentsun anenjauch pegkeg ainagme tawai, nunimainchau aigkish. Aaja dekainaji Apajuí jutii wait anenkagtamu shiig muunta duka.
Makichik aents tunamagbaunmag jaamuk asauwai, nunikmatai ashí aentstí jakaig tusa ishamat nagkamdauwai. Tujash nuna nagkaesau makichik aents Jisukristuwa nu pegkejan dutikauwa nu yaimpasmatai depetmaka pujuinaji. Ashí jutiin Apajuí shiig senchi wait anenkagtak anenjauch pegkeg ainagme tibau aidautik see tusaja kajintsá anentaimainaji.
Makichik aents Apajuí intimjukbaunum nunisaik ashí aentstish intimainaku, Apajuí atumek suwimak juwakjum jakattagme tama asauwaitji. Tujash makichik aents ashí aentstinun pegkejan dutikak waittsauwa duwi, Apajuí ashí aentstinak pegkeg ainagme tusa pujut nagkanchau suwam amainaitji.
Makichik aents Apajuí intimjukbaunum ashí aentstik yupichu tudau takamain waigkuitji, nunika tunamakuitji. Tuja makichik aentsua nu Apajuí umigkamunum, ashí aents aidauk yupichu pegkeg ainagme tama amain asamtai, kuashat aents pegkeg ainagme tama agtinai.
Aents aidauk tudaunak taká batsatai Apajuí chicham umiktinun susauwai. Tujash chicham umiktina nunak dekainayatak, aentsuk nuní nagkaemas tudaun takajakú ainawai. Imanik tudaun taká batsatai, nuna nagkaesau Apajuí wait anenkagtujui.
Yaunchkek ashí aentsuk tudau takatan nagkamawag takainak idaimainchau batsamajakajui, jinin waigkaju asag. Apajuish anmamtuk, yamaik ashí aentsuk shiig aneasag agkan niinig kajinas anentaimas pujuinak, tuke pujustin atinme, wait anenjá pegkeg ainagme tibau asag, tusa wakegawai. Nunú pujuta nunak iina Apuji Jisukristu sujamui.
¿Dusha wajuk anentaimtagme? ¿Apajuí senchi wait anenjamjati tusaik tudauk taká batsaamainait?
¡Duka makichkish nunimaitsui! Jutiik tudau takatnumag jakauwa numamtuk juwakuitji, nuniku asaja tudauk taká batsamtumaitsuji.
Atumek shiig dekagme, jutii Kristu Jisusai kajintsá anentaibaunum yamimainakuik, ni jakauwa numamtuk wajainag duka.
Nunin asaja yamimainakuik Kristun ukusajua numamtuk wajainaji, niijai betek jakauwa numamtuk wajaidau asá. Nuniku asaja Kristu Apají niina senchijí imana nujai inankiuwa numamtuk wajainaji yamajam pujutnum pujuidau asaja.
Niijai jamaina numamtuk wajakú asá, ni nantakiuwa nunisaik jutiish nantaktinaitji.
Yaunchuk aajakuitag duka Kristu achijá maamua nujai betekak maamua duka dekainaji. Apajuí wakejukui yaunchuk pegkegchau takastasa katsunmainchau senchi wakejujakbauwa nunú wainak juwakti tusa, nunikmatai tudau takata nunak idaimainchau batsamtishtinme tujamu asa.
Aents jakauwa duka tudaunak taká pujuchui agkanmagau asa.
Numamtuk jutiishkam iina tudau takataiji aidauk Kristujai jakau asamtai agkantaitji. Nuaduí Kristujaimpap pujutnaitji tusa kajintsá anentaimainaji.
Dekainaji Kristu jakaunak Apajuí inankimu asa ataktuk jakashtina duka. Kristuk jatanak depetkau asa ataktuk jamaitsui.
Aents tudaun takaagtai Apajuí suwimkan susatjai tiuwa duka, Kristu waitus jakauwa duwik ashí nagkankauwai. Yamaik nantakí puja nunak Apajuí shiig anemtikak pujawai.
Atumshakam nunisjumek tudau takatnumak jakauwa nunin anentaimtumastajum, tuja iwaaku anentaimtumastajum, ii Apuji Kristu Jisusjai ijutkau batsatkujum Apajuí shiig aneemtiksata tabaunum.
Nuaduí atumek tudauk taká batsaamaitsugme, atumi iyashim pegkegchaun takastatus wakega nunú takaakjum.
Atumi iyashmiin ashí ajutjamaina dukesh, makichik wají pegkegchau dutikatasa takatia nuninuk awasaigpajum. Dekas Apajuiyaig idaimamsatajum jakauti nantamaina numamtuk wajakú asajum, ashí iyashmiin ajutjamaina nunak Apajuí pegkegnum takamtiksati tusajum.
Atumek aents aidau, chicham umiktajum tibauwa nuna umikchan suwimkan jukig tusag umiktatus batsamtumaina nunitsuk, Apajuí wait anenjabaunum batsatu asajum, tudauwa duke taká batsamtutsuk idaisatajum.
Makichik aentskesh: Chicham umiktajum tibauwa nuna umikchan suwimkan jukig tusag, nuna umiktatus batsamtuina nunitsuk, Apajuí wait anenjabaunum pujau asayap tudau takamainaita tusa anentaimainai. ¡Tujash duka makichkish nunimaitsui!
Atumek dekagme, makichik aents wika parjugkan takagkun umijin atajai tumamkug, nuna inake wajasá parjugji wakegamujin umigna duka. Numamtuk aents ayatak tudaunak takau atajai takush, nuniachkush Apajuin umigkatjai tumamainai, tudaunak takau atajai tumamiu asa idaitsuk taká pujauk jatan egatmamak nuniawai. Untsu Apajuin umijin atajai tumamiuk niinak umijak pegkeg aina nunak takaak pujumainai.
Apajuin see tajai yaunchkek tudau achikbauwa nunin batsatutijum, Jisukristui kajintsá anentaimat pachisa jintiamu antukjum wakesajum umijin waigkujum nuaduí.
Tudau takatnum achikbauwa nunin batsatutijum agkanmitkamu asajum, pegkeg aina nunak takau atajai tumamiuwaitjume, nunikjum pegkeja duke takaakjum batsatjume.
Atumek Apajuinu pegkeg aina duka kakajus antumainchau ainagme, nuaduí yamai aentstinujai apatkan shiig antumtikatjime. Yaunchkek ashí atumi iyashmiin ajutjamaina duka, ashí iyashnum takanitai pegkegchau aina nunú, nuigtú ashí tikich pegkegchau aidau takat aina nuig idaimamsau aajakuitjume. Numamtuk ashí atumi iyashmin ajutjamaina nujai, Apajuí pegkeg diyamu aina duke takatnum idaimamsatajum, Apajuí uchijí aidau wajuk pujumainaita nunisjumek pujakjum.
Atumek tudau takatnum idaimamsau asagmin, Apajuí pegkejan wakega nunú takagsatajum tumainchau aajakuitjume.
Tujash ¿wají pegkeja jukiuwaitjume, yamai datsantan itagtamaina nunú takasuitjum duwish? Duka ayatak jatanmag ejetamjume.
Tujash atumek tudaunum agkanmitkam Apajuí takajin wajasujum nuaduí, yamai dekas pegkeja duka ajutjamjume, nunú pegkeja duka Apajuí uchijí asajum, Apajuí pegkejan wakega duke takaajum nuuwai niijai tuke pujutnum ejetamjum nunú.
Tudau takaamuk Apajuiyai ayatak datumkagtawai. Untsu iina Apuji Kristu Jisusjai ijutkau pujamunum juwamuk Apajuí anenjauch niijai tuke pujuu etamtina nuuwai.
Yatsug aidauh, ubag aidauh, atumek chicham umiktin aina nu dekau asagmin tajime. Atumek dekagme chicham umiktin aina nunak, ayatak aents yamai iwaaku puja duke umimaina duka.
Chicham umiktina dusha, nuwenbaujaish wajukuita nu apatka dekawagmi: Nuwa nemakua duka aishi pujaigkik tikichnumag nemamaitsui tawai chicham umiktina duka. Untsu aishi jakamtaig chicham umiktin tawa nunak, nuwak agkan juwawai tawai.
Nunin asamtai aishi pujaig tikichjai nemakug ekagmawai, untsu aishi jakamtai chicham umiktin nuwenbaun pachis tawa nunak agkan juwaku asa, tikichnum nemakug ekagmatsui.
Mina yatsug aidauh, mina ubag aidauh, atumesh jumamtuk Kristujai ijunkujum jakauwa numamtuk juwakuitjume, wagki Kristu jakau asamtai. Aaja atumek chicham umiktin tawa nuwig agkan juwakuitjume tikichdau ata tau asajum. Yamaik Kristu jakaunak Apajuí inankiuwa nudau wajasugme, Apajuin pegkejan takagsatjai tusajum.
Yaunchkek aents Apajuí dekachujai betek batsamsá, ii pegkegchau takastasa senchi wakegamu aidau ajutjamajakua duke takajakuitji. Chicham umiktina nunú dekayatku pegkegchau takastasa nuní senchi wakekauwaitji. Ashí pegkegchau takajakbauwa duka nuní nagkaemas Apajuiyaig datumtamjauwai, dutijamamtai tudau takaamu Apajuiyai tuke kanaaku kanamaina nui jegantuitji.
Tujash yamaik chicham umiktajum tibauwa nunú umitnumag jakauwa numamtuk wajakú asaja, agkanmagawaitji achikbauwa numamtin aajakuitag duka. Nuniku asa yamaik Apajuik takagji, Wakaní Pegkeji yaimpasmatai. Jutiish yaunchkek aents aidau chicham umiktajum tibauwa nuna umikchan suwimkan jukig tusag umiktatus kakanmamaina imaanijakuitji; tujash yamaik Apajuí takajuinakuik yaunchuk wajukejakuitag nuninatsji.
Nunin asamtaig ¿chicham umiktina duka pegkegchauwai tumainait? ¡Duka makichkish nuninchauwai! Chicham umiktina nunú atsakuig wika wajimpaya pegkegchau wakegamush nunak dekaachu amainaitjai, chicham umiktina nui: Tikichdau aidau wakejukaipa tawa dusha atsakuig, tikichdau aidau wakejutnak dekaachu amainaitjai.
Tujash chicham umiktajum tibauwa nui tawa nuna dekakman, ashí tikichdau aidaunak wakemainchauwaitag nunú wakeetan nagkamauwaitjai. Yaunchkek chicham umiktina nunash eke dekachu asamtai, minai pegkegchau wakegamu ajuta dushakam atsauwa numamtin aajakuí.
Wika yaunchkek chicham umiktina nunash dekatsuk pujujakuitjai; tujash chicham umiktina nuna dekakman, pachiachmau pegkegchau takastasa senchi wakegamunak nagkamauwaitjai.
Nunikan wainmamkauwaitjai chicham umiktina nuna umiatsug nuna, nuniau asan Apajuiyai kanakbaujua nunash dekauwaitjai. Chicham umiktina duka pujut tuke atinum ejetumaina nuna, Apajuijaig tuke kanaaku kanamaina nuwi ejetiuwa nuna.
Chicham umiktina nui tawa nuna dekakman, ashí wakegamu aidaunak wakemainchauwaitag nunú wakeetan nuní senchi wakemitkajuk tsanugkui, pegkegchaun takau asan. Pegkegchauwa nuna pegkegtsukaitai tusa takaamujun, chicham umiktina nuanuí, pegkegchau takauk suwimkan juwawai tabaun dekakun, chicham umiktin tawa nunisnuk suwimkan juwakun, Apajuiyai kanakbaujun dekauwaitjai.
Aajan dekajai chicham umiktina duka Apajuiyap tibauwaita tusan. Tuja Apajuí ashí aents aidaun umiktajum tawa nunak, ayatak dita dutikmainjin diijus tiuwai. Ashí dutikatajum tibauwa duka pegkejai.
¿Tujash nu iman pegkeg ayatkush, wagka Apajuiyai tupautnumash ejekagtawa? tautigmesh amainaitjume. Duka nuninchauwai. Nuninaitak minai pegkegchau wakegamu ajuta nu tudaunak takamtijawai. Chicham umiktin pegkeja nuna antakun, nuní senchi pegkegchau wakegamujui tudau takaamunum Apajuijai kanakú asan, jakaujai betek aajakuitjai. Tudauk nuní iwainmamkauwai dekas tudauwa nuna. Aatus nunú chicham umiktina nui dekanauwai pegkegchau wakegamua duka, pegkegchau takaamua dushakam dekaskenum shiig pegkegchauwapi tusa.
Dekaji chicham umiktina duka Apajuinu asa nayaimpinmayaya nunú. Untsu wika ju nugkanmaya asan kakakchauwaitjai. Nunin asan inak apujin umijama numamtuk, pegkegchau wakegamujun umijag nunak dutiktsukek idaimainchau dekapeajai.
Wika dekamain dekapeatsjai, wi wakegamujua nuna takatsuk, dekas wi dakitamujua nuna takaag duwi.
Nuniau asan wi dutikag nunak, dakitamujua nuna takau asan, chicham umiktina duka dekas pegkejapita tajai.
Nuaduí wichauwaitjai dekaskenum pegkegchaun takaunuk; minai pegkegchau wakegamu ajuta nu takamtijakui nuniajai.
Nunin asan wikik pegkejan takamainchauwaitag nunak shiig dekagmamjai. Wi pegkejan anentaimsan takastasan wakegag nuna senchimtijumainuk minaig atsugtawai, wagki pegkeja nuna takastasan wakegayatkun takamainchau dekapeau asan.
Pegkeg takastasa wakegamua nunak takatsuk, pegkegchau takat dakitamujua nuna imá takaajai.
Tuja wi dakitamujua nuna takaaknuk, wi takaakun nuniatsjai, minai pegkegchau wakegamu ajuta nu takamtijawai.
Dutijau asamtai pegkeja nuna takastasan wakegayatkun, pegkegchau minai awa nunú tuké takamtija nuna dekagmamjai.
Mina anentaijui shiig aneamu ajuta duwi tajai: Chicham umiktin Apajuí sujamsamu umiktina duka pegkejai;
tujash wi umigmain tikich minai ajuta nunash dekajai, duka wi pegkeg wakegamujua nuna umigkata taig, pegkegchauwa nu dakitmitkajak, pegkegchaun takamtijak achigkauwa nunin eti ajuta nuuwai.
¡Wajukawajak tajai! ¿Ya agkanmitkagmainaita mina iyashig pegkegchaun takamtijak Apajuiyai datumta nunash?
Apajuin see tajai, wagki ni ii Apuji Jisukristua nuna awetugma agkanmitkagmauwa duwi. Wi timajim nuna ataktú awentsanuk tajime: Wika dekaskenmag Apajuinu chicham umiktina nuna umiktasan wakegajai; tujash wikik tudau takatnak idaimainchau dekapeajai.
Tujash yamaik Kristu Jisusai ijutkau aidau suwimak jumainuk shiig atsujuinawai.
Duka dekaske, Kristu Jisusjai ijutkau pujuidaunak Wakaní Pegkeji yamajam pujutan susa agkanmitkawajui. Dutikamu asaja yaunchuk pegkegchau wakegamu dakitayatku takainaku tuke achikbaujai betek pujujakbauwa nunisaikik pujuinatsji, nuigtú pegkegchau takasbaunum jaká Apajuijai tuke kanaaku kanamaina nuwishkam agkanmitkamu ainaji.
Chicham umiktina duka tudau takaamu idaitanmag yaimpamainchau aajakua duka dekainaji, wagki kakakchau asaja pegkegchau wakegamua duke takaaku pujuidau asaja. Nunin asamtai Apajuí nigki yaimpakui niina Uchijin jutii tudaujin mantamnati tusa awetugbauwa duwi. Apajuí Jisusnak aentstijai betek ema awemauwai, dutikamu asa jutii pegkegchau takastasa senchi wakegainag numamtinuk aajakuí. Apajuí Uchijiya nu pegkegchau takaschauwaitak, jutii tudau takaamunum suwimak juwaku waitmainun Jisus niina iyashiin waittsauwa duwi, nunú pegkegchau wakegamua nunak depetkauwai. Aatus Apajuik aentsnum tudau najaneauwa nunak, Kristun suwimkan suwak, ii tudaujin suwimak jumainaitag nunak inagnakui.
Nunak Apajuik jutii pegkegchau wakegainag nunak takatsuk pujuinak, Wakaní Pegkeji wakega dutiksag takaak batsataidauk, ashí chicham umiktina nunak dutiksag umiktinme tujamu asa dutikauwai. Nunú umiktá tujamauwa duka pegkeg asamtai dutiksaik umimainaitji.
Aents aidau dita ashí pegkegchau wakegaina nunak takaa pujuidauk, imá dita pegkegchau wakegaina nunak takaina duka jutiik dekainaji. Untsu Wakaní Pegkeji tabauwa nuna umiidauk, Wakaní Pegkeji wakega nunak wakegas takainawai.
Aents ni wakegamua nunak wakegas takaa pujauk, nigki jatan egatmamui; tujash Wakaní Pegkeji wakega nunak umiak puja nunú Apajuijaig tuke pujustinai. Nuigtushkam Apajuijaish epegtumau asa, ashí aents aidaujaish nunisag shiig agkan pujawai.
Tujash aents ni pegkegchau wakegamua nunak takastatus anentaimtú pujuidauk, Apajuí shiwaji ainawai, wagki Apajuí wakegamua nu takatnak dakituidau asag, Apajuí wakegamua nuna dutikatatus wakegainakush dutikmainchau dekapenawai.
Aents ni pegkegchau wakejamua nunak taká wekaguk, makichkish Apajuinak shiig aneemtikmaitsui.
Tujash atumek, atum pegkegchau wakegamua nu takaakjum pujatsjume, Wakaní Pegkeji wakega duke takaakjum pujagme, Wakaní Pegkeji atuminish pujugtamu asamtai. Untsu Wakaní Pegkejin Kristu sujama nu atsugbau aidauk Kristunuchu ainawai.
Jutiik tunamakaju asajin iina iyashig jakatin ainawai. Tujash Kristu jutiiní pujau asamtai, Wakaní Pegkejiya nu dekas pujuta nuna sujamsajui, wagki Apajuí pegkeg ainawai tujabiaju asamtai.
Apajuí Jisukristu jakamtai inankiuwa dutiksag, nigki iina iyashinash pujutan susatnai, Wakaní Pegkejiya nunú iiní pujau ataik. Nunak Apajuik ni Wakaní Pegkeji sujamsamu atumiin pujugtama nuaduí dutikatnai.
Dutijamatin asamtai yatsug aidauh, ubag aidauh, pegkeg aina duke takamain ajutjamji, iina iyashí tudau takatan wakega duke taká yujatsuk.
Jutii ii wakegamua duke taká yujakuik, tuke waittsatin ainaji; untsu ii wakegamu takata nu, Wakaní Pegkeji yaimpasmatai idayutik Apajuijai tuke pujustinaitji.
Ashí aents Wakaní Pegkeji wakega dutiksag takamtijusti tusa idaimamaidauk, Apajuí uchijí ainawai.
Atumek wakan inajatak waitkagkagtina nu jukichuitjume, ataktú sapig batsamtita tusagmek. Atumnak Wakaní Pegkejiya nu Apajuí uchijí etamkaju asamtai, nunú Wakania nu ichashtamkui: “Mina Apag” tuinaji.
Wakaní Pegkejiya nunú iiní pujau asa iina anentain dekamtijamji, Apajuí uchijí ainagme tusa.
Apajuí uchijí asaja, ii jukitnun Apajuí anagtabauwa dusha betek jukitnaitji, tuja dekaskenum ju nugka juwi Kristu waittsauwa numamtuk waittsajaik niina imanjiya imanuk atinaitji.
Ju nugka juwi yamai waituinag duka imanchauwai, Apajuí pujut pegkeg tuke atinun sujamsatna nujai apattsa anentaimtamak.
Ashí Apajuí najankamu aina duka wakegas dakainawai, tsawan jegatai jutii Apajuí uchijí aidautin ashí wainainamunum niina imanjijai iwaintamkatna nuna wainkagtatus.
Ashí Apajuí najankamu aina nunú, ditanu pegkeg aajakajua nunak megkaekaju asag, makichkish atsumashbauwa nunin waigkua duka dekainaji. Nunak dita wakegainak nunikchajui, Apajuí aatus nunikti tibau asag nunikajui. Dutikamu asag Apajuí makichik tsawantai yapajiatin asa dutikauwa nuna dakainawai.
Ashí Apajuí najankamu aidauk jinin atí tibau asag, tuke achikbaujai betek aina nunak, Apajuí agkanmitka shiig pegkeg ematnai. Nunak Apajuí uchijí agkatmitkamu agtina nujai betek Apajuí ditanashkam agkanmitkawagtinai.
Nunin asamtai yamaya juwikish Apajuí najankamu aidauk, dita agkanmagawagtinjin dakainak najaimaku ejettayama imatuinawai, nuninak nuwa uchin uchigmaktatus najaimama imanina duka dekainaji.
Nunak imá ditakek waituinatsui, jutii atak Apajuí amastina nu jukitin asaja emtika Wakaní Pegkeji jukiu aidautishkam waituinaji, iina iyashin yapagtugma ni uchijí etamak jujamkitna nu wakeesa dakainaku batsamsaja.
Jutiinak Apajuí uwemtijamjauwa duka dekainaji. Tujash ni nuna dutijabauwa nuaduí ni anagtabauwa dutiksag sujamsatna nu dakainaku kajintsá pujuinaji. Apajuí anagtamamua nunú jukiu akuik, atakeap jukitnaitji tusaik kajintsaik daká pujumaitsuji, wagki ni dakamujiya nuna jukiu asa jukittajapi tusag kajinas daká pujumaitsui.
Tujash ii dakainamua duka ii wainchamua nu dakainaji, nuniau asá emamkemsa dakainaji.
Nunidau asaja ichichmamja batsatainaji, Wakaní Pegkejiya nu ii kakakchau wegajinish yaijatu asamtai. Jutii kakakchau ainag duka, Apajuish wajuk aujmainaita duka dekachu asá nunin ainaji, tujash Wakaní Pegkejiya nu jutiin pachipas Apajuin aujtugmawai, anentai senchi idajka chichamai tumainchau dekaptayama imatikas.
Nunitai Apajuí aents anentaibaujin shiig dekaju asa, Wakaní Pegkejish wajina tawa nunak Apajuik shiig dekajui, wagki Apajuí wakega dutiksag niina aentsji aidaunak segatu asamtai.
Jutii Apajuí aneen aidautik, ii pujutjin ashí nagkaetama duka pegkegnum yaijata nunú dekainaji. Nunú aidautik Apajuí yaunchuk anentaimas midau atinme tusa ipaamu ainaji.
Apajuí jutii niiní kajintsá anentaimsagtin aidautinak yaunchuk emtika waipakui, nunú aidautin etegtamjauwai mina Uchig Kristua imanuk atinme tusa. Dutijamau asa niina Uchijinak, niina yachi, umayí kuashat aina nuwig ni iwai atí tiuwai.
Dutika yaunchuk anentaimas midau atinme tibau aina nuna etegjauwai. Ni midau atajum tama ayú tiaju aina nuna atumek pegkeg ainagme tiuwai. Nunú pegkeg ainagme tibauwa nuna Apajuí pegkeg emakui, wijai pujuinak pegkegnak iwainmamtinme wi pegkejaitag imannak tusa.
Ashí wi tajim nuna anentaimsa diisan tajai: Apajuí jutiin ayamjutpak, nuigtú yaimpau asamtai pachiatsji iina shiwaji kuashat ainakuishkam, wagki dekas pegkegchau awajtamkatatus wakegaina duka, jutiinak ayatak pegkegnumap yaimpainawa, tau asan.
Apajuik makichkish sujitjamtsuk ni Uchijin awetugmauwai ashí jutii tudaujin mantamnati tusa. Apajuí ni Uchijin awetugmauwa dutiksagkeap dekaskenum ashí pegkeg aidaun jutiin sujamsatatus wakekauwa nunash wakesampap sujamsatnaita tusaish dekainaji.
Jutii Apajuí etejamu aidautinak, makichik aentskesh Apajuí emtin iina pegkegchaujin etsegtugmakush, makichkish bakugmashtinai, wagki Apajuiya duke iina pachipas, juka pegkeg ainawai tujamu asamtai.
Jutii Apajuí etejamu aidautinak, makichik aentskesh suwimkan jukitnume tujamainuk shiig atsawai, wagki Kristu Jisus jutiiní mantamdau asamtai. Tujash nuna nagkaesau Jisukristuk Apajuí inankim aneantu asa, yamaik Apajuí untsujiin dekas eme anentsá diitainum pujusá, Apajuin aujtugmaji.
Jutii Apajuí etejamu aidautinak, wajig iina nagkaetaminta nuniakush, Jisukristu iina anempa nuna datumtijamainuk makichkish atsawai. Waitiamukesh, utugchatkesh, waitkagmainakugkesh, yapajamukesh, mamuamukesh, ishamainkesh, jaamukesh makichkish Jisukristu iina anempa nunak datumtijamaitsui.
Dutiksag Apajuí chichamen agagbauwa nui jutiin pachipas: “Apajuiyah, jutiik aminu asaja, tuké puyatjumainnum pujuinaji mantamata tuidau asagmatai; uwig mautainum jukí ematiama numamtuk awajtamainawai”, tawai.
Ashí nunú aidaunum tikima senchi waitiajinchakam Jisukristu anempau asa yaimpaktatji, ashí utugchat ataish depetin atí tusa.
Wika junak shiig dekau asan tajai: Jaamukesh, iwaaku pujamukesh, nayaimpinmaya aents aidaukesh, iwanch wakan pegkegchau senchigtin aidaukesh, ii yamai pujag nuwiyagkesh, atak atina dukesh Apajuí jutiin anempa nuna datumtijamainuk makichkish atsawai.
Nunisag agkajunum batsamas inamin aidaukesh, nugká batsamas inamin aidaukesh, nugká initken batsamas inamin aidaukesh, nuniachkush ashí Apajuí najankamu aina nuwiyagkesh, Apajuí jutii anempa nuna datumtijamainuk atsawai. Apajuik ii Apuji Kristu Jisusan awetugmauwa duwi iwaintugmakui, iina senchi anempamujiya nuna.
Jisukristun dekaskeapi tinu asan dekas tajai, Wakaní Pegkeji mina anentaimtija dushakam dutiksag tujutu asamtai. Aatsa dekaskea nuna dekau asan,
shiig kuashat wake besemag dekapeakun anentaijun tuke idagmasnuké ajai.
Mina yatsug aidau, mina ubag judío aidau senchi aneamunum, wajukanuk yapajintaitkuig wi Kristui kanakan, Apajuí suwimkajin wi juwai, dita dekas wi wajukeag junin wajasaja tajai.
Ditashkam Israel aajakua nunú wegantu asag wijai betek ainawai, Apajuí midau atí tusa etegkamu asag. Ditak Apajuí mina uchig atinme tusa anentaimtusbau ainawai. Ditanak Apajuí niina imanjiya nuna iwaintukajui. Ditajai Apajuik chichaman apakuí. Ditan susajui chicham umiktinun Moisés agajua nuna. Ditanak Apajuí wajuk emematjitnume tusa wakegawa nunashkam shiig ujakajui. Ditanak Apajuí atumnak kuashat yaigtinaitjime tusa anagkuauwai.
Ditashkam ii muunji Apajuí etegkamu jutii uyujtamkatin aajakajua nu wegantuk ainawai. Nunú ii muunji aajakajua nui Jisukristuk egkemak aentsmaga akiinauwai. ¡Kristui ashí wají aina nuna diyauk, niiyai Apajuik, nigki tuke ememattai atí! Aatus atí.
Apajuí chichamega duka, mina pataag dekaskeapi tuinachu asamtai umintsuk juwaktin asagkesh aniatsui, ashí Israel wegantu ainag nuwiyatik Apajuí diismak ashí betek etegjachbau ainaji.
Nunisag ashí Abraham wegantu aina nuwiya aidautik, Apajuí diismak ashí betekak Apajuí aentsjig ainatsji, wagki juna Apajuí Abragkan tiuwai: “Dekas ame wegantu atina duka Isaaka uchijin akiinkau agtinai”, tusa.
Juwi dekainaji, Abraham wegantu asaikish Apajuí aentsji ainatsug duka, ayatak Apajuí ni Uchijin anagtabauwa nuanuí kajinas anentaimaina nunú dekas Apajuí aentsjig ainawai. Apajuí diismak nunú ainawai dekaskenum niina aentsji aidauk, nuigtú Abraham wegantu aidaushkam.
Apajuí Abragkan anagkuak tiuwa duka juuwai: “Tikich mijantin ataktú tajuattajam duwi, Sara uchijí ajittawai.”
Jushakam anentaimtustajum, iina muunji Isaac aajakua duke aajakuí Rebeca jimagma uchigmakbau aajakajua nuna apají.
Nunin aig Apajuí ni wakegamujin uchin etegkauwa nunak nunisag atí tau asa, Apajuí tiuwai: “Iwaiya nunú ekeuwa nuna umigkatnai”, tusa. Nuna Apajuí tiuwa nunak, uchik eke akiinainatsaig, nuigtú pegkejan pegkegchauwa nunash takainatsaig tiuwai. Aatus Apajuí etegkeamua duka uminui, ni wajuk wakegawa nunisag, uchi takainamujin diijus dutikachui.
Dutiksag agagbaunmash: “Jacopan aneakun, Esaunak dakitajai”, tawai.
Ashí wi tajim nuna anentaimas diisag, Apajuí makichkin etegkeak, tikichin idaya nunak pegkegchaunap takawa taushkam amainai. Tujash makichkish Apajuik pegkegchaunak takachui.
Apajuí Moisesan chichajak: “Wika, wi wakegamujun wait anenjatnaitjai”, tiuwai.
Apajuik nunin asa aents etegtuati tusa wakegaidau asamtaigkish etegkeatsui, nuniachkush niina shiig awajkatatus senchi takau asamtaigkish etegkeatsui; Apajuik nigki nagkami ni aents wait anenjata tabaujiya nuna wait anentawai.
Nunisag Apajuí chichame yaunchuk agagbauwa nuwishkam dekamtijamji. Nu agagbaunum Apajuí Egipto apujin chichajak: “Wi aminak apu emamjame, atum dutikashminun atumi nugkemin iwainakun, wi shiig senchigtinaitag nunak aents aidaun iwaintukta tau asan. Nuna dutikattag nunak ashí aents nugkanmaya aidaush mina dekajuatnume tabaunum dutikattajai”, tibau awai.
Nuaduí dekainaji Apajuik ni wakegamun wait anenta duka. Tuja aents intimkiti tusa wakegakush dutiksag intimtikawai.
Tujash atum tujutmainaitjume: “Apajuí ni aatus nuna dutikayatkush ¿wagka aents pegkegchaun takaagtaish anmainchau aniagme tusash tawa? ¿Ya Apajuí wakegak dutikaunash, aikawaipa tumainaita?”
Atum nunin anentaimutigmin tajime: “Makichik aentskesh Apajuin: ¿Wagka jusha jutikame?”, tudaimainuk atsawai. Duwe jukí ichinak najanamush, aentsun pempeentuki: “¿Wagka juní najatuaume”, tumainkaih? Nunak makichkish tumaitsui.
Aents duwen takauwa duka, ni wakegamujin diisá najanmainai, nunú duwea duwik amamuk jistatin takastinun najanak, tikichnak ichinak wainka takastinun najanmainai.
Nunin asamtai ame Apajuijai tudaimainuk makichkish atsawai. Ni Apajuí wakegakug aentsun suwimkan suwak niina senchijin iwainakta takug dutikmainai. Apajuí, aents suwimkan juinak megkaejatin aina nuna emamkes dakastatus wakegakush dutikmainai.
Apajuik aatus emamkemas aentsun dakak, niina imanji anentai jegagmainchauwa nunak iwainmamui. Nunak ni aents wait anenjatasa wakejukbau aina nunú wait anentamunum dutikawai. Nunú aidaun Apajuí wijai pujustinme tusa wakegau asa, niina imanji tuke atina nui pujustinme tusa emtikak etegjauwai.
Dutikamu aina nuwiyag jutii ainaji. Jutiinak Apajuí midau atinme tujabiu asa niinu etamkajui. Tujash jutii ainag nuwiyag, imá judío ainag nuwiyagkek ainatsji, atum judiuchu aents aina nuwiyatigmeshkam ainagme.
Juna pachis yaunchuk Apajuí tiuwa nuna, Apajuí etsegtin Oseas agagbaunum: “Yaunchkesh mina aentsjuchu aajakú aidaunash: ‘Mina aentsjuitme’ titinaitjai, duwikish aneeshtaijua nuna: ‘Mina anetaijú’ titinaitjai”, tawai.
Junashkam Apajuí tibaun Oseas agajui: “Nunú nugka nui Apajuí: ‘Atumek mina aentsjuchu ainagme’, tiuwa nu nugkanmag batsatunak makichik tsawantai: ‘Atumek, Apajuí tuke pujuwa nuna uchijí ainawai’ tama atinaitjume”, tiuwai.
Nuigtushkam Isaías ii muunji aajakajua nuna tiuwai Israel aidautin pachipas: “Israelan uchijí wegantu aidauti shiig kuashat nayantsa kamatkajiya ibau ainakuishkam, ayatak wajumketi ayamjuka uwemtikjamu agtinaitji,
wagki Apuk, ni tibaujiya nunak waamak ashí nugkanum umiktatui”, tiuwai.
Nunak Isaiasa duke makichik tsawantai nuniktinun yaunchuk nagkaemakiuwa nunin ema junash agak: “Apu ashí senchigtina nu, jutiin wait anenjamjachuitkuig, yamaikiuchia juwik Sodomanmaya aentsun, Gomorranmaya aents aidaujai ijinauwa numamtuk awajam amainaitji. Tujash nigka wait anenkagtau asa, jutiiní akiina yujaktina nuwiyan iwaaku pujustinme tusa idaisauwai”, tiuwai.
Ashí wi tajim nu anentaimsa diisaik, judiuchu aidauk Apajuí emtin pegkeja iman wantinkatasag kakanmamjachu aina, nunap Apajuí diisag pegkeja iman diisajuita tumainaitji. Ditak Apajuí dutikamujiya nuwi kajinas anentaimaidau asag pegkeg diyaam asajui.
Tujash mina pataag Israel aents aina duka, chicham umiktin aina nuna ausajui umiktatus wakegaidau asag, nu nuniamunmas Apajuí pegkeg diigmasajainta tuidau asag. Aatus kakanmamainakush chicham umiktina nuwiyanak egaidau asag, nunú chicham umiktina nu yaijatmainjig atsuju asamtai, Apajuí emtinig pegkeg diyamak asachajui.
Tujash ¿Wagka nunash nunikajuita? Nunak Apajuí dutikamujiya nuwi kajinas anentaimtsuk, dita takasbaujin Apajuí emtin pegkeg diyaam atasag wakegaidau asag nunikajui. Nunidau asag Kristuk dita diismak kaya tukumká iyaumain tutitag aama numamtuk aajakuí. Niina dakituidau asag, aents jintá kaya pujaun tukumama numamtuk wajakajui.
Aatus Apajuí chichame agagbaunum Kristu pachis Apajuí tibau tawai: “Shiig puyatjusjum antuktajum, wi Siognum apusattajai makichik aentsun, kaya aputua jega jegamkatasa atsumtayama numamtin atinun. Nunú kaya nunak kuashat aents tukumak iyajagtinai. Tujash nuanuí kajinas ekeemsaju aidauk dita kajintsá anentaimtusbaujinak makichkish wainkag juwakchatnai.”
Mina yatsug, ubag Kristui dekaskeapi tiu aidauwah, wika mina pataag Israel aents aidau dekaskeapi tuinatsu nunú uwemjatnume tusan senchi wakegau asan Apajuinash senchi aujtuinajai.
Wika ditanak shiig wainin asan tajai: Ditak Apajuí umigkagtatus kakanmamainawai, nuninayatak Apajuinu dekaskea nuna shiig dekainatsui.
Ditak shiig dekainaitsui, Apajuish niina emtin aents pegkeja iman, bakumamainchau wantinkati takush utugkeawa nunak. Ditak, chicham umiktina nu umiktasa kakanmabaunum Apajuí emtin pegkeg diyaam atajai tau asag, Apajuí pegkeg atinme tusash wajuk dutikawa nunak dakituinak pachikchajui.
Apajuik yaunchkek chicham umiktinnak susajui nuna umiagtai pegkeg ainagme titatus. Tujash duka Kristu tauwa duwi nagkamas chicham umiktina nuna umiagtai, pegkeg ainagme titag tiuwa duka nagkankauwai. Yamaik ayatak Kristu dutikauwa nuwig kajinas anentaimaidau pegkeg ainagme tama agtatui, tiuwai.
Chicham umiamunum, Apajuí pegkeg diiyam amaina nuna pachis Moisés juna agajui: “Aents chicham umiktina nuna imatiksag umiauk, nu umiamua duwik tuke pujutnai” tusa.
Tujash Apajuí dutikamua nuwi kajinas anentaimaidaun, Apajuí pegkeg diiyá nuna pachis agakug tawai: “Makichkitigmekesh wainkajum: ‘Yanak aents nayaimpinum wamainun wakata’, tiag tusagmek tiigpajum” tawai. Nunú aaja anentaimainakuik, “Iina uwemtijamjatin Kristu yakí pujau wajuká nugká itawagmi”, tumaina nunin asamtai. Tujash Kristuk nugká tauwai.
Nuniachkugmesh makichkitigmekesh wainkajum: “Yaki jakau aidau batsamtain akaikia tiigpajum” tawai. Nunú aaja anentaimainakuik, “Aents jakau batsamtainum Kristu pujau jegají, jukí iwakagmi” tumaina nunin asamtai. Tujash Kristuk aneantui.
Nunú Apajuí chichame agagbau tawa duka dekaske, duka aatus tawai: “Apajuí chichame etsegbau atumek antuku asajum, wajuk Apajuí chichamen antukag tumainuk atsugtamjume, wagki atumi wenimin adaibaunum, atumi anentaimin anentaibaunum awai”, tawai. Nunú chichama nuuwai, jutii pachisa etsejuinag nu. Nunú chichamak, Apajuí dutikauwa nuwi kajintsá anentaimainai tawai.
Ame tikich aents aidau ujaakum: Jisusai mina Apujuk, tusam kajintsam Apajuiyap Jisusnak jakau aidaunmayanash inankiuwaita takumek uwemjau atinaitme.
Ayatak Jisukristui kajintsá anentaimtamunum Apajuik pegkeg ainagme tujamji. Tuja, Jisusak mina Apujui, tabaunum Apajuí uwemtijamainaji.
Aikasag Apajuí chichame agagbauwa nui: “Ashí aents niiní kajinas anentaimaidauk dita kajintsá anentaimtusbaujinak makichkish wainkag juwakchatnai” tawai.
Nunak jutii judío aidautin, judiuchu aents aidaunashkam betek taku tawai, wagki Apuk makichkiuchi ashí aents aidau Apujiya duka. Nigka shiig pegkeg senchigtina ibau asa, ashí aents aidaunak yaimainai. Nunin asa ashí ya niina segawa nunak shiig anentus yayawai.
Duka agagbau: “Ashí aents Apu Jisukristun uwemtijugta tusa segauk, uwemjagtin ainawai”, tawai.
Tujash aents juna taush amainai: ¿Wajuk segatnumki uwemtijugta tusash, Jisukristui kajinas anentaimainachush? Tuja ¿Wajuk niinish kajintsash anentaimsatnumki, chicham ni pachisa etsegbau antukchajua aniaush? ¿Nuigtush wajuk antuktinmegki niina pachis etseju atsa aniaish?
¿Wajuk etsegkatnumki Kristu pachisa etsegkata tusa awemachbau aidaush? Apajuí chichame agagbaunum: “Tikima shiig pegkejai, chicham pegkeja nuna pachis etsejak taa duka”, tawai.
Aents nuna aatus tuidaunak, wika aatsan tumainaitjai: Kristu pachis chichagkagtuktinuk aentsuk awemamui, tujash aents nu chichagkagtamun antukaja nuwiyag ashí betekak dekaskeapi tuinatsui. Dutiksag Apajuí etsegtin Isaías yaunchuk pujujakua dushakam anentain idagmas: “Apuh, jutii chichagkagtamun antukaja nuwiyag imaanik dekaskeapi tauk atsawai”, tiuwai.
Nunú dekamtijamji, chicham etsegbau antuka Jisukristui kajintsá anentaimat nagkamna nuna. Tuja nunú chicham antamua duka, Jisukristu pachisa etsejuinamu antag nuuwai.
Tujash wi iniastajime: Nunash ¿dekaskek chichamnash antukchaju aina, tikich aidau antukchaji tuina nunash? ¡Dekaskenum antukaju ainawai! Wagki Apajuí chichame agagbauwa nuwig: “Chichamak ashí nugkanum etsegkamui”, tawai.
Ataktushkam iniastajime: ¿Dekaskek mina pataag Israel aidaush dekaachu aina tikich aents tuina nunisag? Duka nuninchauwai. Dekatkauk Moisés yaunchuk pujujakua nu jutii Israel aents aidautin pachipas Apajuí tujabaun agak tujamui: “Israel aentschau nu nugkanmag batsamchau aidaun yayakun atumnak akasbau emattajime. Atum aents dekachu aidau tajum nuna yayakun kajemtikattajime”, tiuwai.
Dutiksag Isaías Apajuí etsegtujakua dushakam, uminkatnun pachis Apajuí tibaun tutupit tiuwai: “Aents mina egatú wajakchau aidau, waitkaju ainawai. Tuja aents mina pachitus iniimjutú wajakchau aidaunum, iwainmamkauwaitjai”, tusa.
Junashkam Apajuí jutii Israel aents aidautin pachipas: “Ashí tsawantai dakasjai mina aentsug intimkiu ai aimtau aina nuna, wajukag pujutjin yapajiawaja nunikagmatai shiig anentsan jukiag tusan”, tiuwai.
Nuna Apajuí tujamiuwa nuna anentaimtusan tajime: ¿Apajuish niina aentsji Israel aidautinash idaitamsau asamtaig, tikich aents aidaush, Apajuik idaisauwai tujamain aina? ¡Duka nuninchauwai! Wagki witjai Abraham wegantu, Israela uchijí Benjamín aajakua nu wegantu asan, Israel aents aina nuwiyanuk.
Apajuik jutii Israel aents aidautinak yaunchuk, juka midau atinme tusa etegtamjau asa, ni aentsji aidautinak idaitamsachui. ¿Atumek eke dekatsjumek Apajuí chichame agagbaunum, Elías Apajuí etsegtin aajakua nu, Israel aents aidau pegkegchau dutikamujin Apajuin ujaak:
“Apuh, chichamjumin etsejin aidaunak ashí kajegkag, ame altarjumnash yumpuajag, wiki juwakmatai minashkam mantuatatus aintuinawai”, tiuwa duka?
Tama Apajuí ayaak: “Wi siete mil aents mina umigtin aidaun ayamjukan uwemtijajai, apajimtai Baal tutaya nuna eme anentus tikishmatug emematchaju aidaun”, tiuwai.
Yamaishkam nunisaik wajumketi juwakji jutii Israel aents aidauti, Apajuí wait anenjamag, jujú uwemkatnume tusa etegjamu aidauti.
Nunú wait anenjá etegjamu aidautik, jutii pegkeg takasbaujinig etegjamu ainatsji, wagki aents pegkeg takasbaujin diigsá etegtaiyaitkuig, Apajuí wait anenkagtutaijig atsumainai.
Nunin asamtaish ¿wajintu anentaimtumainaitji? Ashí Israel aents aidauti Apajuí emtin pegkeg wantinkagtasa jutiik kakanmamajakú aidautik nuwig jeganchau ainaji; tujash wajumak Israel ainag nuwiyatin Apajuí etegjamu ainag nuutí Apajuí emtinig pegkeg wantinkaju ainaji. Tuja nuniai ashí tikich aidaunak ditá anentaimtaji yapajitnash wakegainachu asagmatai, Apajuishkam dutiksag wakegainakush makichkish yapajinmainchau agtinme tusa idaisauwai.
Juna pachis Apajuí chichamen agagbaunum: “Apajuí, Israel aents aidaunak ditá wakaninia egamujinak anentaimtuja dekaachmin emakui, dutikamu asag yamaikish nuninuk ainawai, jiinish wainmachua nunin, antuinakush antakchauwa nunin atinme”, tawa nunisag.
Aikasag Apu David aajakua nu agagbaunmashkam: “Dita shiig aneasa juwakta tuinamua duke ditanak, iwagtukbau dawenum jigká emetmaina numamtuk awajkatnume. Nuniachkush suwenum jigká maumaina numamtuk wajainak suwimkan jukitnume.
Ditá anentaimtajinish aents jiin bushapaju asa shiig wainmatsama numamtuk shiig antumainchau wajastinme, nuninak ashí dita waitiamujin aents kijinun yanakí punus wekaemaina numamtuk tuke waitin atinme”, tiuwai.
Ashí jutii Israel aidautinun pachisan tija nuanuish ¿Wajintu anentaimtumainaita? ¿Mina pataag aidautigmin pachipas kaya tukumtayama numamtuk wajakaje tawa nunash, numamtuk Apajuijaish tuke tupagkiaju asagminig tikich aents aidaush tujamainait? ¡Makichkish nunikchauwai! Mina pataag Israel aents aidau intimainak Kristun dakituidau asagmatai, Apajuí atum judiuchu aidautigmin uwemtijamtan nagkabauwai. Nuna dutikak Apajuik mina pataag aidaunak akasmatjukti tusa wakegawai.
Nunú mina pataag aidau intimkimunum, Apajuí ashí aents judiuchu aidaun pegkegnum yaitan nagkabauwai. Dutikau asa: ¡Dekaskenum mina pataag aidau ashí Apajuin umijiagtaik, aan nagkaemas pegkegnum yaigtinai!
Nuaduí atum judiuchu aidautigmin tajime: Apajuí minak judiuchu aidau chicham ujaktá tusa awetiuwai. Nunin asamtai wi takaag junak, Apajuin see takun shiig aneasan takaajai.
Wi judiuchu aidaunum aatus takaamun wainainak, mina pataag aidaush Apajuí akasmatchajaintash nuninak wajumkesh uwemjatnume tusan wakegajai.
Mina pataag judío aidaunak Apajuí idayak, nigki ashí aents judiuchu aidaujaish epegtuniauwai. Nuna aatus dutikauwa nuniau asa, makichkish anentaimtusaish tumainchaun ashí aentsdaun pegkejan dutikatnai, Apajuí ataktú mina pataag aidaun niina aentsji emaktina duwi. Dutikamu asa jakau ataktú nantamaina numamtuk wajakagtinai.
Ajak nagkamchak nejekaja nuwiya juuká Apajuí suwaji. Nunú dekamtijamji ashí juuktatag dushakam Apajuinua nuna. Aantsag Apajuinun pegkejan takastajai tusa ajak ajaamua dushakam kagkapesh, kanaweshkam ashí Apajuinuk ainawai.
Nunú ajaka nuna kanawe aidau wajumak tsupija utsagka, ikamia numí kanawe jukí dekas ajaknum ikakmau asa, nuna kagkapenian puwajin juwa numamtuk, Apajuí awajtamkaje atum judiuchu ainajum nuna jutii judío ainag nujai. Apajuí wajumak mina pataag aidaun idayak atum judiuchu ajuminig wait anenjamjaja duwi. Dutikamu asajum Apajuí duwik ashí pegkeg aidaun Abragkan ashí ni wegantun anagkuauwa dushakam ditajai betekak jukiagtin ainagme.
Apajuí dutijamawaju asagmatai atum judiuchu aidautigmek, mina pataag judío aidau nagkaesau pegkeja iman anentaimtumasjum ememaigpajum. Atum imá pegkeg anenmamkugmek adeagtajum, ikamia numi kanawe jukí ajaknum ikakmauwa nuwiyanak ajaka nuna kagkapeg puwajinak jumaitsui. Ajaka nuna kagkapenian puwajinak ikamia numi kanawe ikakmauwa nunú juwawai.
Atum anentaimsagmek: “Tujash Apajuí judío aidaunak ajaka kanawe nejeashkui, tsupika ajaptayama numamtuk ditanak utsagkuajama, jutiin ajaknum ikamaina numamtuk awajtamak”, tumainaitjume.
Dekaske, ditak Kristu dekaskeapi tachamunmag dutikam asajui, tujash atumek imá kajintsá anentaibauwa duwik uwemtikamu ainagme. Dutikamu asajum emematsuk dekas ayatak kuitamamkatajum.
Mina pataag judío aidau dekas ajaka nuna kanawega numamtin aina nuna, kanawe tsupika ajaptayama numamtuk Apajuí awajkauwa nunin asa, atum ikamia numi kanawe ajaknum ikakmauwa numamtin ainajum, nunutijum ni umigchamak pegké idaitamsattagme.
Apajuí ashí dutika nu anentaimtustajum. Nunú ni dutikamua nu dekamtijamui nigka shiig wait anenkagtina nuna, nuigtú pegkegchau takaakjuminig suwimkan amastatjime tibaujinash betek umina nunashkam. Apajuik mina pataag judío aidau tupanjamu asa ditan idaisauwa duwi iwainmamkauwai ni pegkegchau takaakjuminig, suwimkan amastatjime tibaujinak betek umina nuna. Atum judiuchu aidautigminak Apajuí ni wait anenkagtamujin iwaintugmainawai. Nunak atumek Apajuiyai kajintsá anentaimkujum pegkeja duke takaakjum pujuagtai, Apajuí tuke wait anenjabiagti tusan tajime, nuniachkugmek numí kanawe tsupika ajaptaya numamtuk awajam aijum tusan.
Tuja judío aents aidaushkam dita dekaskeapi tuchataijiya nuna idayagtaik, numí kanawe tsupika ajapamu jukí duwik aajakbaunmag ikamaina numamtuk awajkagtinai. Apajuik nunak dutikmainai, wagki shiig senchigtina ibau asa.
Atumek judiuchu asajum ikamia numi kanawe tsupika jukí, dekas ajaknum ikashtai aig ikamaina numamtuk Apajuí awajtamkaje, niina aentsji aina nui ijumjamak. Aan nagkaemas Apajuí mina pataag judío aidau ajak pegkejan kanawega iman aina nuna, ataktú niina aentsji aidaujai ijumjatnai. Numí kanawe tsupikbau aajakú ataktú niina numijinig ikamaina numamtuk awajkatnai Apajuí mina pataag judío aidaunak.
Yatsug, ubag Jisusa nemajin aidauwah, Apajuí dutikatnujin yaunchuk anentaimtusbau dekachbau aajakua nuna dekaatajum tusan wakegajai ememaijum tusan. Mina pataag Israel aina nuwiya Kristuwai kajinas anentaimainachu asagmatai, atum imá pegkeja iman dekapmamijum tusan tajime. Wajumak mina pataag Israel aidau Jisukristui kajinas anentaimainachu asagmatai, Apajuí machikish kajinas anentaimainchau emakui. Nunisag batsamas yaunchuk Apajuí judiuchu aina nuwiya midau atinme tusa emtika wainkamuji aidau ashí niinig kajinas anentaibau tsawan jegatna nuna ejeyagtinai.
Nu nunikmatai ashí Israel aidaunak Apajuí uwemtijatnai, nunú pachisa agagbaunum: “Agkanmitkagtinuk Sión yaaktanum taa, Jacopa uchijí wegantu aidau pegkegchaujinak utsankatnai” tawai.
Juna pachis chicham agagbaunum Apajuí: “Jujuwai wi ditajai yamajam chicham umigdaikatnun dutikatnaitag duka, ditá tudaujin tsagkujatnaitag nu”, tawai.
Yamaikishkam kuashat mina pataag judío aidauk yamajam chicham etsegbauwa nuna dakituidau asag, Apajuí shiwaji ainawai. Nunak atum uwemjatnume tabaunum nuninawai, tujash Apajuik ditanak etegkau asa aneawai, jutii muunji anagkuauwa nuna anentaimtus.
Apajuik shiig yupichu dutikmainun anenjauch sukagtusbaujiya nunak awakchauwai, tuja aents ni etegkamuji aidaunash dakitjag idaichauwai.
Atum judiuchu aidautigmek yaunchkek Apajuí chichameg umigchau aajakuitjume, tujash yamaik mina pataag judío aidau Apajuí chichamen umijuinachu asamtai, Apajuí atumin wait anenjamjaje.
Atum umijakchauwaitjum nunisag yamai kuashat mina pataag aidaush Apajuinak umijuinatsui, nuniagtai Apajuí atumin wait anenjamjaje. Apajuí umijuinachbau asa idaisauwa nunak, atumin wait anenjamjauwa nunisag mina pataag judío aidaunash wait anenjata tau asa dutikauwai.
Apajuik ashí aentsnak umigtukchatnume tusa idaisauwai, nunikagmatai ashí ijumag wait anenjata tau asa.
¡Apajuí dutikamua duka shiig muuntai, ni yachajiya dushakam nagkanmaitsui! ¡Nigka ashí wainnai, Apajuí anentaimtajiya nuna wajuk dutikattawa, wagka dutikattawa, itugkatasaya dutikattawa nuna anentaimtug ejemainuk makichkish atsawai! ¡Ni takaamujish anentaimtuja ejeyi dekagmaitsui!
Juna taja juka Apajuí chichamen agagbauwai: “¿Ya dekagmainaita Apu anentaibaujinash, nuniachkush, ya ju jutikata tusash jintinmainaita?
¿Ya yaunchkesh Apajuinash makichik wajiinash susauwaita minash aikasag sujustí tusash?” tawai. Makichkish atsawai.
Ashí ni najankamu aina duka Apajuí aatus wakegau asamtai ainawai, nunú aidauk ashí ni shiig aneastinji ainawai. Nunin asamtai: ¡Ashí imá Apajuinak tuke ememattinme! Aatus atí.
Yatsug aidauh, ubag Jisusa nemajin aidauwah, Apajuí wait anenjamjau asagmatai atumi iyashmik Apajuí susatajum, Apajuí anentag sutaiya numamtuk, tusan segajime. Nunikjum imá nigki umigkujum, ashí ni wakeja duke imatiksagmek takaakjum pujustajum. Jutiik nuní Apajuik umigmain ainaji.
Atumek aents Apajuí nemagchau pujuina nujai betekak pujusaigpajum. Imá pegkeg Apajuiyai idaimamsatajum, nigki anentaimtagmin yapagtugmak, pujutjumnash yapagtugmatnume. Dutijamawagmatai dekaattagme Apajuí wakegamujiya nu, pegkeg aidau, Apajuin shiig awagma nunú, nuigtú Apajuí pegkeg atinme tusa dutikauwa dusha wajuku amainaita dushakam.
Junak Apajuí wait anenjug chicham etsegkata tujutiu asamtai, ashí atumin tajime: Atumek tikich aidau nagkaesau anenmamigpajum. Duka nunitsuk ayatak atum dekaskenmash wajuku ainagme nuwig anentaimtumastajum, atum kajintsá anentaibaunum Apajuí shiig yupichu dutikmainun anenjauch sujamsamu ajutjamaina nunisjumek.
Jumamtinai: Iina iyashig makichkitak kuashat akanjamu ajawai, tujash makichik takata nunakek takainatsui.
Anmamtuk jutiish, Jisusa nemajin aidauti kuashat ainayatku, Kristui ijunainakuik makichik iyashia nunin wegaji. Makichik iyashnumiag kuashat akanjamua nu pempentunisag atsumdayina numamtuk, makí makichkiti tikich aidaujaish pempentunisaik atsumdayinaji.
Makí makichik aidauti yupichu dutikatnun, Apajuí ni wajuk susatjai tiuwaita dutiksag anenjauch amasajua, dutiksaik dutikawagmi. Ni Apajuí tabaujin yupichu etsegtanum anenjauch susamuk, wajuk Apajuiyaish kajintsá anentaibaujish awa, dutiksag dutikmainai.
Tuja tikich aentsun yain atí tusa Apajuí wakegat susamuk, dutiksag shiig yaimainai. Apajuí yupichu jintinkagtuati tusa susamushkam, dutiksag jintinkagtumainai.
Aantsag anentai ichichkagtin atí tusa Apajuí yupichu dutikatin susamuk, nunisag ichichkagtugti. Aents atsubaun yaigtí tusa Apajuí wakegat susamushkam, wakegas dutikati. Kristu nemagnun apuji aidaushkam shiig puyatjus takastinme, aents waitiaun wait anentauskam aneas dutikati.
Tikich aidaujaish dekaskenum pempeentunikjum aneenitajum, dekas aneeniachiatkujum aneeninau wajukmaina nunitsuk. Pegkegchauwa duka shiig dakitakjum, pegkeja duke wakejusjum takau atajum.
Yatsut Kristu nemajin aidaujaig senchi aneenitajum. Nuigtushkam pempentunisjumek ajantusa niiniakjum aan nagkaemas ajantusa niiniamu iwaintuniktasajum kakanmamtajum.
Senchi kakanmamsatajum Apajuí wakejusa takagsata tabaunum, dakik aigpajum.
Shiig aneasjum pujustajum atum jukitin dakakjum pujau asajum. Waitiakjumesh Apajuiyaig emetmamjajum pujustajum. Apajuishkam tuke aujsagmeké atajum.
Jisukristu nemajin aidau atsumamuji waitkugmek, yaigtajum. Aents amina ijagtamsatatus minakuishkam, shiig anentsam awayata.
Aents waitkagmainakuish, Apajuí yaigtí tusajum segattajum. Pegkegchau chichagtsuk ayatak Apajuí yaigtí tusajum segattajum.
Aents shiig dakunkut pujaujaig, atumshakam ditajai dakujustajum, untsu aents waituinak buutuidaujaig, atumshakam ditajai ijuntsajum buuttajum.
Tikich aidaujaish eme anendaisajum niinistajum. Ememau aigpajum. Aantsagmek takatnumash betek yaimkatajum. Tikichin nagkaesau yacha imanuk anenmamigpa.
Senchi kakanmamsatajum, ashí tikich aidaujaish utugchat akuish, epegtuniajum shiig agkan pujusta tabaunum.
Aneetaig yatsug aidauh, ubag aidauwah, atumkek iikmakaigpa, Apajuí idaitusta ni suwimkanak susati. Aatus Apajuí chichame agagbaunum: “Witjai aents tikichin pegkegchau awagbaun suwimkan suwaunuk, nunin asan aents pegkegchaunak wi suwimkan susattajai”, Apu Apajuí tiuwai.
Atum dutikmainaitjum duka, Apajuí chichame agagbaunum: “Amina shiwajum yapajakuish yutai ajamsata, kitamakuishkam umutaish ajamsata. Ame aajam dutikamin, amina pegkegchau awajtamin asa datsagtatui”, tawa juuwai.
Makichkitigmekesh pegkegchau takatnumag idaimamsaigpa, pegkegchauwa duka dekas pegkeg takaakjum depetkatajum.
Ashí jutiik apu aina nui sumimain ainaji. Makichik apukesh nigki nagkami: Wi apu atajai, tusa apu weuk atsawai. Ashí apu aina nunak Apajuí apu emakui.
Nunin asamtai nunú apua nui sumimtan dakituidauk, Apajuí apu atinme tawa nuna shiwagmainak nuninawai. Nuna dakitauk suwimkan jukiagtin ainawai.
Apu aina duka aents pegkejan takaidau ishamkati tusaik adaikashbau ainawai, untsu pegkegchau takaina nu apunak ishamainawai. Apu ishamkats pujustasam wakegakmek, shiig pujustá. Nuniamin apu aidaushkam eme anenjamas chichagtabiagtatui.
Ditak pegkeja nuna takastinme tusa Apajuí apusamu asag, aminak pegkegnum yaimpamainai. Untsu ame pegkegchau takaakmek, dekas apuk ishamainaitme. Wagki apuk, wainak suwimkan sukagtusti tusaik adaikashbau asag, pegkegchau takaina nuna suwimkan suwau asamtai.
Pegkegchau takasbaunum suwimkan sujusai tamawaikik apuk umigmaitsui. Nunitsuk jutiik apu umigmainuk dekaidau asaja dutiksaik umigmainai.
Nuaduí apunu kuichik atin tibauwa dushakam dutiksagmek suwajume, apu aidauk Apajuí takat susamua nuna umiinak Apajuin takajuidau asagmatai.
Makí makichkitijum dutikmain aina juka betek dutikatajum, wajuk akikmankati tibauwaita dutiksagmek akikmaktajum, tikich nugkanum wají aidau jukí wayaamunmash, wajupa akikmakta tujamtatua duka dutiksagmek akikmaktajum, apu aidaush eme anentsajum ajantusjum diitajum.
Makichik aentskesh diwimkaigpajum, diwimkagtukmesh akikmatskek idaisaigpajum. Imá makichki diwimkagtamu akikmamainchauk, pempeentuniki aneenita nuuwai. Nuaduí diwimkagtamu akikmamainchau asamtai akikmá pujumaina numamtuk, tikich aidaujaish pempeentunikjum tuke aneenitajum. Wagki tikich aidaun aneamua duwi chicham umiktajum tibauwa duka uminu asamtai.
Apajuí chicham umiktajum tiuwa duka: “Tsanijinawaigpa, magkagtuawaigpa, kasamkaigpa, tikichdauk wakejukaigpa”, tawai. Nuigtushkam kuashat tikich aidau umimain awai. “Amek anenmamsam tikich aidaushkam aneeta”, tawa nunú imatiksaik umiamunum, ashí chicham umiktinum tawa duka uminui.
Nunin asamtai jujú tawa duka umiktajum. Wagki atumek dekagme Kristu juwi taatnuji tsawantak namput wajaschae, jutii yama Kristu nemagkau aayag duwik imá dukap aayi. Tujash yamaik tsawantak tikima shiig jegawai, Apajuí uwemtijamjatna duka. Nuniau asamtai atumshakam kajinkagmek batsamigpajum aneaku batsamsatajum.
Kristu juwi ataktú tataik, kiyag au tsawauwama numamtuk wajaktinai. Nuaduí pegkegchau aidau takaakjum suwenum wekaemaina numamtuk wajainajum duka idaisatajum. Suntag aidau tsawai maaniatatus wegak maanitaiji aidaun juki maania depetmaktatus uminama numamtuk umintsatajum, Apajuí wakega duke takaakjum.
Nuaduí yamai nagkamsaik shiig pujusagmi, aents tsawai wekagu shiig diis wekaemaina numamtuk. Ijunag yuwinamu wekaetusjum ayatak yuwa yuwakua wegakjum nampet batsamtajum duka idaisatajum, iyashnum takanit tunamatja pujugtash, jiyanit yujagku tikichdau diigsá iish imanuk atajai tukamá kajegtashkam.
Duka nunitsuk, Apu Jisukristu nemagkaju aidaush wajuk pujumaina ainawa nunisaik pujuinaku, iina iyashí pegkegchau takamtikta dushakam idaikuja, Apajuí wakeja duke umijuinaku pujusagmi.
Tikich aidau Kristui shiig kajinas anentaimainachu asag: Juna dutikaknuk pegkegchauwap wemainaitja, tuidau wainkugmek, atumesh niijai betek anenmamsam shiig antugkatajum, dita tuina nunú pachisjum jiyanitsuk.
Awai aents: Yutái aidaunak ashí yumainaitjai tuidaush, nuniai tikich imatikas Kristui kajinas anentaimainachu asag nejenak yuwinatsui, nuninak ayatak ajakmamunmayanak yuwinawai.
Nuniau asamtai ashí yutai aidaun tinamag yuwina duka, tikich nuna yuwinachunash dakitmaitsui. Nunisag ashí tinamag yuwinatsu dushakam chichamnak patatmaitsui tinamag yuwina nunak, wagki Apajuí nunú aidaunak ashí niina aentsji emaku asamtai.
Nunin asamtai Apajuí ina nuuwai shiig takataish, tuja shiig takashtaish, tumaina duka, nunin aish ¿amesh ya asamea tikichi takagna dusha chichamash patatú wekaemainaitme? Apajuik senchigtina ibau asa niiní kajinas anentaimaidaunak shiig pujustinme tusa yayamu asag pegkegnum iwainmamkagtatui.
Tikichnashkam titajime: Aents tsawantan mamikis puyatjus diyau awai, nuniai tikich aidauk: Tsawantak ashí betekajama tuidaush ainawai. Makí makichik aents aidauk dita tsawantan wajuk anentaimtuinawa nunak dita anentaimtusbaujiya nunisag emetmamjati.
Makichik aents tsawantan mamikia: Wika jujú tsawantin Apajuin ememattajai, takug betek umiktí, nuna dutikak Apajuinak ememattatui. Nunisag ashí tinamag yuwina dushakam dutikatnume, nuna dutikainak Apajuinak ememattatui, wagki Apajuin see tusa yuwidau asag. Ashí tinamag yuwinatsu dushakam dutikatnume, nuna dutikak Apajuinak ememattatui, wagki ditashkam Apajuin see tusag yuwidau asag.
Wagki jutiik iík shiig awagmamkatasaik pujatsji, jaakuishkam shiig awagmamkatasaik jainatsji.
Nuaduí iwaaku pujakuik Kristu shiig awajkata tabaunum pujuinaji, jaakuishkam Kristu shiig awagmainaji. Nunin asaja iwaaku pujakuish, jaakuishkam imá Kristunuk ainaji.
Wagki Kristu maamuitak ataktú nantakiuwa nunak aents iwaaku aina nuna, nuigtú jakau aidaunashkam Apuji wajastatus nunikui.
Nunin asamtai tikich aidau amijai betek Kristu nemajuina duka, amek Apajuik shiig umigtsume tumaitsugme, nuigtush amijai betek Kristu nemajuina duka wainkaya nuninuk anentaimtumaitsugme, wagki ashí aents aidautik Apajuiyai tuwaká ajin ni tujamtin asamtai.
Wagki agagbaunum chichaak: “ ‘Witjai dekas tuke pujuunuk’, Apajuí tawai. Nuaduí ashí aents aidauk, tikishmatjujag emematjuinak: ‘Ametme dekas Apajuimek’, tujutiagtinai.”
Ashí jutii aidautik makí makichik iina Apajuí inimpakui, wajuk takasuitji dutiksaik ujaktinaitji.
Nuaduí pempentunisaikik: Amek Apajuik shiig umigtsume, tudaimaitsui. Dekas ayatak kuitamamkatajum amina tudau etamainchauwa nunin diisam takaamugmin tikich Kristu nemajuidauk: Juka tudau wemainapi, tuinayatak ame takaamun waipaku asag, niishkam dutiksag takakmá tudau wemaina duka takasaipa.
Wika Kristujai ijutkau asan dekas nunina nunak shiig dekajai, makichkish yutai aina duka pegkegchauchui. Untsu makichik aents ashí tinamjá yuwamuk pegkegchauwai takug imá niinigki nuninuk.
Makichik yatsut: Juna yuwaknuk tudauwap wemainaitja tusa anentaimtamu ame yuwamin waipak, anentaimak waitmaina duka dekas yuwawaipa, nuniachkumek anejatkum nuniatsme. Yatsum nuna waipak, niishkam dutiksag takakmá tunamag Apajuiyai tuke kanaak kanamaina nuninuk dutikawaipa, Kristu niinishkam mantamdau asamtai.
Nu atum: Ju yutai yuwakuish tudauk wemaitsuapi, tayatkugmesh yatsut Apajuin tupanmain wainkugmek idaisatajum, nuna diis tikich aidau pegkegchaun chichagtamkainum.
Apajuí jutii pujutin inajata nunak, wají yuwaji, wají umaji nuniajinkish dutikatsui. Nunak Wakaní Pegkeji jutiiní puja nu yaimpasmatai pegkeg takaaku, agkan tikich aidaujaish shiig epegtunia pujaku, dakujusa pujag nuna inajatui.
Juna ashí imatiksag Kristu wakejamun umiidauk, Apajuin shiig awagmainawai. Nunidau asagmatai, tikich aents aidaush pegkeg ainawai tumain ainawai.
Nuniau asamtai ashí tikich aidaujaish agkan pujuinaku, pempentunisaik Kristuwai kajintsá anentaimat ichichtunimainaitji.
Apajuí aentsnum pegkejan dutikauwa nunú, yutanum utugchat apujmaunum wainkaya nunin juwakai tuidau asaja. Dekaskenmag ashí yutai aina duka pegkeg ainawai, untsu pegkegchauwa duka aents ju yuwamuk tudauwapi tayatak yuwa nuuwai.
Nuaduí dekas nejek yumaitsume, umutaish nampemain kajiauk umumaitsume, nuniamin yatsum waipak, niishkam dutiksag takakmá pegkegchau we tau asam.
Ame: Wika ashí yutai aidaunak kajintsan yumainaitjai, tame duka Apajuí emtinish pegkejai. Aents juna yuwanush pegkegchauk wemaitsujapi tusa anentaimtutsuk yuwaushkam, shiig aneas yumainai.
Tujash utujimiatak yuwa duka, nigki suwimak jumainnak egatmamui, wagki juka tudauk ekagtumaitsuapi tusa kajinas anentaimas yuwachu asa. Ashí jutii dutikamu aina nunú: Pegkegchauk ekagtumaitsuapi, tusa kajintsá anentaimtsuk dutikamua duka tudauwai.
Nuaduí jutii Apajuí wakega nunú shiig dekau aidautik, iík shiig aneasta tabauk egatmamtsuk, tikich aidau Apajuí wakegamun eke dekainachushkam shiig jintinmainaitji.
Nuniaku tikich Kristu nemagkau aidaush shiig awajkatasa wakemainaitji, pegkegnum yayaku ditash Kristui kajintsá anentaimtanum ichichmamjatnume tusa.
Wagki, Kristukesh imá nigki shiig awagmamkatasag wakekachui, Apajuí chichame yaunchuk agagbauwa nui: “Apajuiyah, aents amina pegkegchaun chichagtamaina nunak, mina tujutuinawai”, tawai.
Wagki yaunchuk Apajuí chichame agagbauwa nui agakbauwa duka, jutiin jintinjamatin asamtai agakbauwai. Nunú chichama nujai ichichmamku, emetmamsa pujamunum Apajuí dakamuk ajutkagtawai.
Apajuí emetmamja pujutan sukagtak ichichkagtina nu atumnash yaimpaktinme shiig anendaisa batsamtanum, Kristu Jisus jintinjamawajua nunisjumek pujusminjum.
Nuniakjum ashí betek ijuntsajum, Apajuí, iina Apuji Jisukristu Apajiya nunú ememattajum.
Nuniakjum pempentunisjumek shiig anendaisajum judaitajum, Kristu atumin Apajuin ememattinme tujamu asa, shiig aneas jujamkiajua nunisjumek.
Juna tajime: Kristu Jisusak judío aidautin yaimpaktatus tauwai, Apajuí iina muunji aidaun anagkuauwa nuna umiktatus. Ni nuniak iwainakui Apajuí ni anagkagtuamujinak betek umina nuna.
Nuigtushkam Kristuk tauwai, judiuchu aidaush Apajuí wait anenjamu asag, ditash Apajuin ememattinme tusa, agagbaunum: “Nuaduí Apajuiyah, wika judiuchu aidaujai ijuntsan amina emematkun, daagmin pachisan kantamjuatjame” tibauwa duwi.
Tikich agagbaunum tawai: “Judiuchu aidautigmesh, judío Apajuí etegjamu asag Apajuí uchijí aina nujai dakujustajum.”
Nuigtú tikich agagbaunmashkam: “Ashí aents judiuchu aidautigmeshkam Apajuí emematkujum, ni imanjiya duke pachisjum chichastajum”, tawai.
Tuja Isaías agakshakam: “Isaí wegantunmaya atinai, ashí aents judiuchu aidaunmash inamjatnuk, nunitai ashí aentsuk imá niinak jintan niimjusagtinai”, tiuwai.
Apajuí niiní mijamtsuk dakatan sukagtina nu, atum dekaskeapi tautigminak shiig dakunkut pujutan amaak, shiig agkan anentaimsa pujutnashkam amastinme. Dutijamainak Wakaní Pegkeji senchijiya nujai shiig senchi wakeesa Apajuí dakamaina nunash sujamsatnume.
Mina yatsug aidauh, ubag aidautigmeshkam, atumek pegkeg takaakjum tikich jintinmainush dekau asajum, pempentunisjumek chichagdaimain ainajum nunak shiig dekajai.
Nuniayatkun ju papiin agatjime, dekaskenum atum dekamtikata tabau ajuta nuna, tuke aneakuk atinme tau asan. Apajuí minak wait anenjuju asa,
judiuchu aidaush Kristu Jisus pachisam ujaktá, uwemjatnume tusa awetiuwai. Tibau asan yamajam chicham Apajuinua nuna judiuchu aidaunash ujaajai. Wakaní Pegkeji ditai takau asa pegkeg emakam, tudaugtuchu pujuinakui, Apajuí anentag suwamu pegkeja iman, Apajuí emtin ditanash pegkeg iwainakta tau asan.
Nuaduí wi Apajuí takaju asan eme anenmamainuk ajutui, Kristu Jisusan pachisan chichagkagtag duwi.
Wika tikichdaunakesh pachisan chichatsuk, Kristu judiuchu aidaush Apajuin umigkatnume tujutiuwa nunak chichagkagtakun takasmajai.
Wakaní Pegkeji senchijin aents dutikmainchaunash iwainajan takaakun, Jerusalén nagkamsan etse etsegkawan Iliria nugkanmash Kristu pachisnuk ashí etsejajai.
Aajan wika wekaesan takasjai, tuwí Kristu pachis etsegkachaje nuwi, wagki tikich etsegkamunum wisha nuwig pataká chichagkagtutnak dakitau asan.
Ju chicham agagbau: “Uwemtikagtin minawai tabaun aents tikich nugkanmaya tuke antukchaju, nuigtú uwemtikagtinun chichamegkesh pachisa etsegbaunash antuchu aidau imapam antukagtinai, uwemtikagtinun chichame etsegbaunak”, tawa jutiksanuk.
Nuna etsegkun pujau asan, atumin wainkatasan minitá takunush minimain dekapjachmaijai.
Tujash yamaik juwi takamainuk atsugtau asamtai, kuashat mijadai atumiin minitasan wakegá pujau asan,
España wegakun atumin wainkatasan minittajai, nunikan atumin wainkan shiig aneasan nagkaemakui, atum yainkatajum wi wemaina duka.
Tujash yamaikik Jerusalén wegajai, Kristu nemajuidau waituidau yaigtin awa juna ejetuatasan.
Junak yatsut Macedonianmaya, Acayanmaya aidaujai, Jerusalegnumia Jisukristun nemajuidau waituina nu yaigmí tusag wakeesag anenjauch ijumjaje.
Juna wakegas pegkejan jutikaina junak, mina pataag judío Jisusa nemajin aina nu uwemtan pachisag judiuchu aidaunak ujakaje, dutikamu asag ditashkam mina pataag judío aidaunak dita atsumiagtaik yaimain ainawai.
Nuna jukin Jerusalén jegaan, atsumaidaun susan ukuakun, España wegakun atumiin minittajai.
Wika shiig dekajai, anuí atumiin taattag duwik shiig kuashat Jisukristu yaimpaktata nunak.
Yatsug aidauh, ubag aidautigmeshkam, atumek Jisukristu iina Apujiya nu nemagjume. Nuniau asajum tikich aidaujaishkam pempeentunikjum aneeniajume, Wakaní Pegkejiya nunú yaimpasagmatai. Nunidau asagmin atumin segajime, mina pachittsagmesh Apajuí aujtugsatajum,
Judeanmaya pegkegchau aidau batsata nu utugchatan aputugmainnash agkanmitkajuati, tuja anentag ijumjamun Kristu nemajuidau Jerusalén batsataidaun ejetuattag nunashkam shiig anentus jukitnume tabaunum.
Wisha Apajuí wakegakuig, shiig aneasan atumiin taan ayamjatjai.
Apajuí shiig agkan anentaimsa pujamu sukagtina nu atumjaish atí. Aatus atí.
Iina umayí Febe, yaakat Cencreanum Jisusa nemajuidau batsata nuanuí, niishkam dita atsumiagtai yaimna nuna awemag nunú,
Jisukristu nemajin asamtai, shiig anentsajum jukitajum. Jisukristu nemajin aidautish utugdaimainaita dutiksagmek, ashí ni atsumakuish yaigtajum. Nigka tikichnash kuashat yainai, nigki minash yaintui.
Priscila, Aquilajai kumpamjutuatajum, wi Kristu Jisusan pachisa etsegtaku wekagai yainkau aina nu.
Ditak, mina ayamjutuinak pujutjin ishamainnum jegantaju aina duwi see tajai, imá wikik see tatsujai judiuchu aidau Jisusa nemagkaju aina dushakam see tuinawai.
Tuja niina jeen Jisusa nemajin aidau ijunaina dushakam kumpamjutuatajum, aiksagmek Epeneto mina aneetaijua dushakam, niiyai Acayanmaya nagkamchak Jisusan nemagkauwa duka.
María atumin senchi yaimpakua dushakam kumpamjutuatajum,
aikasmek Andrónico, Juniasjai kumpamjutuatajum, ditak mina pataag ainawai, nuigtush wijai betek achinkajui. Ditanak Jisusa jintintaiji aajakú aina dushakam shiig anentin ainawai. Wika eke Kristun nemagtsuk pujai, ditá Kristunak nemagkaju ainawai.
Dutiksamek Amplias, mina aneetaig iina Apuji Jisukristun nemaja dushakam kumpamjutuatajum.
Aikasmek Apeles, Kristu dekas takagtusti tibauwa nu, tuja Aristóbulo jeenia aidaush kumpamjutuatajum.
Mina pataag Herodiogshakam kumpamjutuatajum, Narciso jeenia Apu Jisukristun nemajuina dushakam.
Aikasmek Trifena, Trifosajai Jisukristu takatjin takainak batsata nu, tuja iina aneetai ubag Pérsida Apu Jisusdaun shiig senchi takasua dushakam kumpamjutuatajum.
Nuigtú Rufo, Apu Jisus etegkamua nu, tuja niina dukují minashkam tikima dukujua imana dushakam kumpamjutuatajum.
Aiksamek Asíncrito, Flegonte, Hermes, Patrobas, Hermas, nuigtushkam ashí yatsug ditajai ijutkau batsataina dushakam kumpamjutuatajum.
Dutiksamek Filólogo, Julia, Nereo, niina umayijai, Olimpaschakam, tuja ashí aents Jisukristu nemajin aidau niijai ijunag batsataina dushakam kumpamjutuatajum.
Atumek pempeentunikjum shiig anendaisajum kumpamdayatajum. Ashí Jisusa nemajin aidau kumpamjamainawai.
Yatsug aidauh, ubag aidautigmesh diiyaku atajum, atum Jisukristu chichame jintinkagtamu antukuitjum nuna yapajiawag jintinjamainakui kanakaijum, nunin aidaujaig atumek ijunjaigpa.
Nunú aents aidauk ii Apuji Jisukristunak takajainatsui, dita wakejuinamun tuidau asag, chicham pegkegchi aujuinak shiig tsanuinawai imanis anentaimainachunak.
Ashí dekagtamainawai atum Jisukristu umigjum nunak, nuaduí shiig aneajai. Nuniau asan utusajag pegkegchaunak takatsuk, aan nagkaemas pegkejan takainak pegkegnumak iwainmamkanum tusan wakegajai,
nuniagmin Apajuí shiig agkan anentaimsa pujutan sukagtina nu waamak yaimpaktatjume, iwanchin depetkatnume tusa. Dutijamsag iina Apuji Jisukristua dushakam wait anenjamag yaimpaktinme.
Timoteo, mina takatnum yainta nunú atumnash kumpamjamainawai. Tuja mina pataag Lucio, Jasón, Sosípater aina dushakam aikasag kumpamjamainawai.
Wika Terciowaitjai, wi agajai jujú papiinak, nuniau asan wishakam Apu Jisukristu daajin kumpamjime.
Gayo wi niina jeen pujag dushakam kumpamjamainawai, ashí aents Jisusa nemagkau atsumiagtaish yaina nu. Erasto ju yaaktanum kuichkin kuitamna dushakam, iina yachi Cuartojai kumpamjamainawai.
Iina Apuji Jisukristu wait anenkagtutaijiya dushakam ashí atumin ajutjamtinme. Aatus atí.
Apajuí emematiagmi, wi yamajam chichama nuna Jisukristu pachisan jintintuauwaitjim nuwig pujustinme tusa kuitamjamaina nunú. Jujú yamajam chicham etsegbauwa juka, Apajuí nugkash najannatsaig yaunchuk dutikatjai tibau dekaachbauwa nuna Apajuí iwainaka nuuwai.
Yamai iwaintugmakji Apajuí etsegtin aajakajua nunú agajajua nunak, nuigtush Apajuí tuke pujuwa nuna ashí aents aidauk imá Jisukristunak kajinas anentaimtuinak umigkatnume tibauwa nunashkam.
¡Apajuí imá nigki yacha, ashí wajiin dekauwa nu emematiagmi Jisukristu daaji pachisa! Aatus atí.
Witjai Pabloitjai, minak Apajuí Kristu Jisusan etsegtukti tusa wakegau asa etegtua awetiuwai, yatsug Sóstenesjai pujusan,
atum Jisusa nemajin yaakat Corinto batsatutigmin papiin agajan awetakun kumpamjime. Atumnak Jisukristu pegkemtijabiajui mina aentsug atinme tusa, ashí tikich nugkanmaya aidaush Jisukristu daajin adayidau asamtai, ditanash, jutiinashkam Apujiya nunú.
Ii Apají Apajuiya nu, iina Apuji Jisukristujai wait anenjamag, shiig agkan anentaimsa pujutan atumnash amastinme.
Tuke Apajuí see tusanké ajai atumin pachisan, atum Kristu Jisus nemajuidau asagmin, Apajuí wait anenjamjaju asamtai.
Apajuik, Jisukristu dekaskeapi tuidau asagmin, ashí pegkeg wakannumia aina nuna amasajui: Ashí chicham dekatan, yachametnashkam.
Dutikamu asajum wi Kristu pachisan atumin jintintuauwaitjim dushakam imanisag juwatjamkajui.
Nuniku asajum iina Apuji Jisukristu taatnuji dakakjum batsatjum duwik, Apajuí yupichu dutikmaina nuna sujustí tusagmek atsumatsjume.
Apajuí nigki kuitamjamkattagme, ii Apuji Jisukristu minitta duwish bakumamainchau agtinme tujamu asa.
Apajuik ni anagkagtuamujinak betek umina ibau asa, niina Uchijí Jisukristu iina Apujiya nujai ijutkau pujustinme tusa untsugmakajui.
Yatsug aidauh, ubag aidauh, iina Apuji Jisukristu wakega dutiksanuk segajime, wait aneasjum makichkia duke chichatajum, tupandaikajum batsamtsuk shiig ijutkau batsatkujum, makichkia duke anentaimtakjum nuní nuninuk anentaimkau atajum.
Mina yatsug aidauh, ubag aidauwah, atum ayatak pampandayá batsatbaun, Cloé patayí ujatkaju asamtai tajime.
Atumek makí makichkitijum chichaakjum: “Wika Pablon nemagnaitjai”, tajumin, tikich: “Wika Apolosan nemagnaitjai”, tai, tikich: “Wika Pedro nemagnaitjai” tuinai, tikich chichaidau: “Wika Kristu nemagnaitjai”, tajume.
¿Kristush imaní kuashtak aajakuit? ¿Pablok atumin ayamjutpaktatus numinum achinag mantamdauwait? ¿Nuniachkugmesh Pablo daaji adaisagmek yamimaju ainajum?
Wika atumnak yamigchauwaitjim duwi Apajuin see tajai, imá Crisponak, Gayojaig yamigmaijai.
Nuaduí atumek, Pablo yamigbau asan niina nemagjai, tusagmek tujutmain ainatsjume.
Nuigtú Estéfanasa patayinash yamigmaijai, nuigtuk dekatsjai tikichnash yamijuashitag nunak.
Minak Kristuk yamijatjata tusag awetichui, minak yamajam chicham etsegkata tusa awetiu asamtai, aents yachameagbaujin etsejin aina nuniatsjai, Kristu numinum achijam jakauwa nuna wainkaya nunin diisainum tau asan.
Aents megkaejatin aina duka, Kristu numinum achinag mantamdauwa nu pachisa etsegbaunash wainak diinawai; tujash jutii uwemkaju ainag nunutinak, chichama duka Apajuí senchijiyai.
Ju aaja agagbauwa nui: “Wi yacha aidaunak yachachu emaktatjai, dutikakun dekataijinash emegkatjattajai”, tawai.
Apajuí dekatjiya nu, aentsú dekatjiya nunak imanchauch emae. Dutikamu asa, aents yacha aidau, chicham umiktinash jintinkagtin aidaush, tikichjaish chicham ataish imaakas chichau aidauk wainak juwaje.
Nunin asamtai aentsuk niina yachajin Apajuin dekatasag wakekachui, Apajuí niina yachajiya nuna iwainak, aentsuk chicham etsegbaun antukag dekaskeapi tuinak uwemjatnume tibau chicham etsegna nunak, ditak wainkaya nunin diinawai.
Mina pataag judío aidauk wainchatai iwainamun, nuigtú aents dutikmainchau iwainamun wainkatatus wakegainawai, nuninai judiuchu aidauk yacha atatus wakegainawai.
Tujash jutiik Kristu numinum achinag mantamdauwa nu pachisa etsejuinaji, nunak mina pataag judío aidauk pegkegchau diinawai, nuninai judiuchu aina duka, wainak chichama nunin antuinawai.
Tujash Apajuí etegja uwemtikamu judío, griego aina nuwig: Kristuk Apajuí senchijí, nuigtú Apajuí yachajiya nuuwai.
Kristu chichame etsegna duka, aents diismak imanchauwa nuninai, tujash aentsun dekatjiya nuna nagkaesauwai. Imanchauchia nunin wantinkushkam, ashí aents senchigtin aidaun anentaimtajin nagkaesauwai.
Yatsug aidauh, atumek aents aidau diismak, yacha wajakin, apu chichame antugtai aina iman, eme anentsá diitai ainatsjum duka dekaamagme.
Nunin ainagminig Apajuik, aents yacha aidaun inatsakta tau asa, aents wainkauchia nuna etegkauwai. Dutiksag aents chichame antugtai aidaun inatsaktatus, aents imanchauch aina nuna etegkauwai.
Apajuik aents imanchauch anentaku jujú nugka juwig dakitjamu aidaun etegjauwai, aents eme anentai aina nuna imanchau emakta tau asa.
Nunak Apajuik, ditak eme anenmaminum tau asa dutikauwai.
Tujash Apajuí atumnak Kristu Jisusjai ijupajajui, dutijabau asamtai Kristui iina yachajig, nigki pegkeg etamak, pegkemtijami agkanmitkagbauwai.
Nuaduí, Apajuí chichamen chichaak: “Makichik aentskesh emematatus wakegauk, dekas Apu Apajuin ememattinme”, tibau awai.
Yatsug aidauh, ubag aidauwah, wi atumin Apajuinun pachisan ujaktasan tauwaitag nunak, aents yacha shiig jintiag chichaman chichaaku aina imanun iwainmamkatasanuk taachbaijai.
Wika atumjai pujubiag duwik, tikichnak pachisan chichatsuk, imá Jisukristu numinum achigbauwa nunak pachisan ujakbaijime.
Wika ejapeen wajantan atumi emtin chichaktakaman, sapigmakun chichamainchau dekapeakun puyatkan kujaibiajai.
Mina chichamjuk, wi chicham etsegbaushkam, aents yachameagbaujijai tikichin dekas nuninapi tumamtiktatus chichau aina nunitsuk, Wakaní Pegkeji dekamtijamunum chichagkagtakun, senchijinash iwainakbaijai.
Nuniayatku aents yaunchuk Apajuin nemajuk imagnis pujus Jisukristun umijuidauk, jutiishkam kuashat jintiaja ujaaji. Tujash duka jujú nugkanmaya aents aina nuwiya unuimagchamui. Apu inamaina nudaukesh atsui, duka waamak megkaejatin ainawai.
Jutiik Apajuí yachají yaunchuk dekachbau uukbau aajakua nu chichaji, nunak Apajuí nugkanash najantsuk ii shiig aneastinjin dutikauwai.
Nunak ju nugka juna apuji aidauk makichkish dekaachaju ainawai, nuna dekau ainakug iina Apuji dekas imana nunak achijag maachaju amain ainawai.
Tujash chicham agagbauwa nuanuig: “Apajuik niina aneena nudaun umigkauwai, makichik aentskesh wainkachbaun, antutkesh antukchamun, anentaimtutkesh anentaimtuschamun”, tawai.
Tujash jutiinak Wakaní Pegkejiya nu dekamtijamauwai. Wakania nuuwai ashí shiig ejegag dekauk, Apajuinu makichkish shiig dekamainchauwa nunashkam.
¿Tujash aents aidautikesh wajupatiya tikich anentaibaush dekamainaitji? Aentstik makí makichkiti ii anentaibaujiya duka imá shiig dekainaji. Numamtuk Wakaní Pegkejiya duke dekawai Apajuí anentaibaujinak.
Jutiik ju nugka juwiya aents unuimaina nu unuimatak ajutjamtsuji, Wakaní Pegkejiya nu jintinjamji, Apajuí wait anenjamag ashí amasbau aina nuna dekaati tujamu asa.
Jutii nunú pachisa chichainag duka, aents jintinjamamu unuimagbauk chichatsji, Wakaní Pegkeji jintinjamamu chichainaji. Nunidau asaja Apajuinu pachisaja jintinkagtuinag duka, Wakaní Pegkeji jintinjabauwa duke jintinkagtaji.
Tujash aents wakanin akiinachu aina duka, Wakaní Pegkejiya nuwiya pachisa chichamunak dakituinawai, wainkaya nunin diidau asag, nuigtush antumainchau dekapenawai Wakaní Pegkeji atsugbau asag.
Wakaní Pegkeji ajamua duke ashí jintinkagtamunak dekaskeapi tusag dekamainai; tujash nunú aentsnak makichkish nuninchauwai tumain ainatsui.
Chicham agagbaunum: “¿Ya Apu Apajuí anentaibaujinash dekagmainaita? ¡Makichkish Apajuí jintinmainuk atsawai!” tawai. Tujash jutiiyaitji Kristu anentaimtaiya nu anentaimkau aidautik.
Yatsug aidau, ubag aidauh, wika atumnak Wakaní Pegkeji ajamu kuashat chichagmaina imatiksankek chichagmaitsujime. Aents Kristun nemagchau aina nujai betekak chichagmainaitjime, atumek Kristu nemagta nuwig uchuchia nunin asagmin.
Atumek tikichi pujutí diigsajum kajejagme, nuniakjum maanitash maaniakjum, tupandaikajum batsatjume. Ju nuniakjum aents nayaimpinum wechatin aina nujai betekak pujutjum yapajitsuk batsatjume.
Atum: “Wika Pablon nemagnaitjai” tajumin, tikich chichau: “Wika Apolosan nemagnaitjai” tuinajum duka, eke Kristu nemagchau wajukmaina tu yujagme.
¿Wisha wajimpaitja, Apolosash wajimpaita? Jutiik ayatak Apajuí takajin ainaji, nunin asá jutii chicham etsegbaunum, atuminish Kristui kajintsá anentaimat ajutjamsajui, duka Apajuí makí makichik dutikata tujabauwa dutiksaik takasaju ainaji.
Wi atumin Apajuí chichamen ujakuitjim nunak, ajak ajatiama numamtuk atumí anentaiminig egketuauwaitjime. Wi dutikamunum nui Apolos patagak chichaman ujapakajua nunak, ajak ajamu yumi jukí ukattayama numamtuk awajtamkajui, tujash Apajuiyai ashí ajakan tsapapauk. Nunin asa nigki atumnashkam Kristuig dekaskeapi tumamtijabiuwai.
Apajuí takatjiya nunú takagtanmag Apolosak minak kumpajui; tujash atumek Apajuí ajakji, nuigtú Apajuí jeega numamtin ainagme.
Apajuí wait anenjug, Kristu chichame etsegtukta tujutiuwa duwi, wika aents jega jegamtan yacha jegamkatatus nagkamak shugkú ajiyama numamtuk, wi Kristu pachisan nagkamsan atumnak jintintuauwaitjime. Tikich nui ekeniag emainawai, tujash makí makichik kuitamas jegamaina numamtuk, Apajuí chichamenak shiig jintinjamain ainawai.
Jisukristu pachisa etsegkamua duka, jega jegamkatasa nagkamku ajitiama numamtuk awajkamu asamtai, patakaik tikichik ajimaitsu numamtinai.
Nunú jegamkatasa ajiagbauwa nui ekenag aents jegá jegamak, ayatak oroik, dutikashkush kaya pegkeg aidauwai, numiikish, tagkanaikish, dukaikish jegamkamua numamtin aidauk,
makí makichik takasbau dekagbau tsawan atina duwi, ashí paan wantinjatnai, wajiyaik jegamkamuita nunú. Ashí takasbau aidauk jiiyai apetiama numamtuk dekapeamu agtinai.
Tuja jegamkamua nunú esakchamtaig, nuna jegamkauwa duka akiam atinai.
Tuja ni takasbauji esagkamuk wainak juwaktinai; nuniaigkish niig uwemjatnai, jega esatai jiinmaina numamtuk.
Atumek dekagme Apajuí jeega nunin asagmin, Wakaní Pegkeji atumin pujugtama nunú.
Makichik aentskesh chicham dekaskechun jintinjamawag, jega tegamaina numamtuk awajtamkajunak, Apajuí suwimkan susatnai. Wagki, atumek Apajuí jeega numamtin asagmin, Apajuí Pegkegma nu atumin pujugtamjum nuaduí.
Makichkitigmekesh tsanuam aigpajum. Atum ainajum anuiyatijum, ju nugkanmaya unuimatai aina nu ashí dekauwa iman dekapmamutigmek, dekachua nunin atajum, dekas yacha atasa wakegakjumek.
Ju nugkanmaya yachameta duka, Apajuí diismak shiig wainkayai, agagbau aatus tawai: “Apajuik aents yacha aina nuna yachajiin ebetjawai, dita dutikatatus anentaimtuina nuna dutikawainum tusa.”
Junashkam David agak: “Apu Apajuí diismak yacha aidaun anentaimtajig tikima wainkayai”, tiuwai.
Nuaduí makichik aentskesh, tikich aentsun pachisag: Wika nuna nemagnaitjai, tusag ememamain ainatsui. Wagki, jujú aidauk ashí atumdau ainawai:
Wishakam, Apoloschkam, Pedroshkam, nugka dushakam, pujutash, jaamushkam, atum yamai pujajum dushakam, atak atina dushakam. Ashí ju aidauk atumdau ainawai,
tuja atumetjume Kristunu aidautigmek, untsu Kristuwai Apajuinuk.
Atumek jutiik Jisukristun takajin aina nuninuk anenkagtumain ainagme. Jutiinak Apajuí ni duwik anagkagtuamun iwainkagtukchauwa nuna yamai etsegkata tusa awetabiajui.
Aents tikichin takaja duka, ju dutikata tibauwa nuna imatiksag umiak, kajittsá diyaam amaina nunak iwainmamainai.
Apu Jisukristua nu minak awetau asa, nigki mina takatjunashkam, dekas pegkejashit tusa diistatui. Atum mina anentaimjutjum nunak wika pachiatsjai. Dutiksanuk tikich aents aidau mina pachitus chichainakuishkam idaijai. Wikik: Wi dekas pegkejan takasjai, tumaitsujai.
Mina pegkegchau anentaimtamu atsugta nuniaigkish, pegkejaitme tamak amaitsujai, tujash mina tujutmaina duka, imá iina Apujiya duke.
Nuaduí atumek makichik aentskesh nuniktinai tusagmek tiigpa, ayatak dakastajum Jisukristu juwi taa, suwenum au tsaaptinum jitiama numamtuk, aentsú anentaimtajin aunak shiig paan iwainakui wainkatnaitji. Dutika Apajuí makí makichik aentsdaun diijus shiig aneastinjin susatnai.
Yatsug aidauh, ubag aidauh, midaun, Apolosdaujai pachisan tajim junak, ditash Apajuí chichame agagbau tawa nuna ewagak anentaimtsuk, jutiinu diis unuimajagti tusan tajime. Atumin iwaintukmaijim nuna tajime, makichkia nu eme anentsá diiyakjum, tikichia nu junik diisaijum tau asan.
Atumnash ¿ya tikichin nagkaesau pegkejash etabiaje? ¿Apajuí amaschamush wají ajutjamainawa? Ashí Apajuí amasajua nuniaish, ¿wagka atumek jukiuwa nunin anenmamkugmesh ememagme?
Atum anentaimtumasjumek: Jutiik Apajuí chichameg shiig dekaidau asaja, tikich jintinjuati tusaik atsumatsji, tajume. Atumek apujai betek batsatu asajum jutiik atsumkagtatsjume. Atumesh dekas apu waigkagminig, jutiish atumjai betekak inaamainaitji.
Jutii Kristu chichame etsegtugkatajum tusa ishiakbau aidautik, Apajuí idaitamsamtais mantamnati tusa chichaman umigtamkaje dekapmamaji. Nunin asajin aents ju nugka juwiya aidauk, nayaimpinmaya aents aidaushkam, wakejumainun iwainakui diistasa wakejutiama numamtuk diigmainawai.
Jutiik Kristu aneaku, ni pachisa etsegtamunum anentainkachua nunin diyaam ainaji, tujash atumek Kristu nemajuidau asajum, shiig anentaimkau ainagme. Jutii kakakchau ainajin, atumek chicham antugtai ainagme, jutiinak wainkauch diigmainak, atumin eme anenjamas diigmainawai.
Yamaikishkam jutiik nujantai, kitakaish, nugkumain atsugtamkuish suwinaji, aents aidaush tutitag awajtamainawai, ii emetnaja pujutaish atsugtamainawai.
Jutii uwejenig takai takainakua pimpikiagji, pegkegchau chichagtamainakuish pegkegnumak chichajuinaji, waitkagmainakuish katsuntuinaji.
Jutiin pachipasag pegkegchau chichagtamainakuish, ayatak wait anentsá chichajuinaji. Yamaikish ju nugka juwig ajapamua nunin diigmainak dakitjamainawai.
Junak idatsagtasankesh agattsujime, atumnak mina uchig aneetaig anentsan ichichjatasan agatjime.
Atum Kristu nemaju asagmin, diez mil jintinkagtin ajutjamkush apak kuashtak amaitsui. Atumí apanuk witjai, wagki yamajam chicham wi etsegbau antukjum, Kristu dekaskeapi tusajum nemagkau asagmin.
Nunin asagmin segajime, wi pujag junisjumek pujustajum tusan.
Nuaduí Timoteo mina uchijua iman aneetaig, Apajuin shiig umigna nuna awetajime, wi Jisusa nemajin asanush wajuk pujuwaitja, nuigtush wajuk jintinkagtinaitja ashí yantamnum wekaesan Apajuí nemajin aidau batsatbaunmash, nunashkam ujapaktinme tusan.
Atum ainajum anuiya emebaush ainawai, mina auk atumnak tajutjamashtinai tujutu asag.
Tujash wika Apu Jisukristu wakegakuig wamkes minittajai, nunikan wi anuí taakun dekaattajai, nunú aents ememak tu yujaina dusha dekas Apajuinun takainakpash tuina, atsa ayatak chichainak tuinatsuash nuna.
Apajuí jutiin inajata nunak, ayatak chichamaikik inajattsui, niina Wakaní wakega dutiksag takastinme tusa senchijijai inajatui.
¿Wají wakegagme, taa suwimkan sujamsati, nuniachkush taa wait anenjamag shiig aujtamsatnume tajumek?
Antukjai atum ainajum anuiya ni dukujimkamujinak tsanijima pujuju tabaun. Duka tikima pegkegchauwai. Aents Kristu nemagchaukesh nunak nuninatsui.
Nuniaig atumek ememá batsatjume. Dekas atumek wake besemag batsatkujum, aanú aents dukujimkamujin tsanijima pujuja anka jiikjum awemamainaitjume.
Wi atumjai ijunja pujachkunush wakannumag ijutkajai, nunin asan wi anuí pujusan aents nunikun tumainaitag nuna tajai:
Atum Apu Jisukristu senchijiya nujai ijuntatjum nuanuig, wisha Apu Jisukristu senchijin mina wakanjuig atumjai ijutkau atatjai;
nu aentsuk jiikí ajapeakjum iwanch idaitustajum, dutikam ni nuna iyashin suwimak susam waitiak, pujutjin yapajia Jisukristu minitaish uwemjati.
Levadura pagkan itugmaina numamtuk, atumin aanú emestamaina duka jiikjum ajapatajum. Atumek jista Pascuatin pag levaduragtuchu yutaya numamtin tudaugtuchu atajum tusa tajime, wagki iina Pascuaji Kristuk jutiiní mantamdau asamtai.
Nunin asamtai ii yaunchuk pegkegchau takajakuitag nunisaik pujusá Kristu ememattsuk, pag levaduragtuchu Pascuatin yujakbauwa numamtuk, dekaskenum emematiagmi.
Wi duwik papiin agajan awetibiajim duwishkam, tsanijimtan idayinatsu nujaig ijunjaigpajum tibaijime.
Wika junak: Anuí aents Kristun nemagchau aidau tsanijimtan batsamtin, ekagbau, suji, kasa, apajimatasa dakumkamun emematin batsataina nujai tupandaikatajum, tusanuk tichabiajime. ¡Wajuk tupandaijatagmeki ju nugka juwi batsamsagmesh!
Nunak, Aents Jisukristu nemaju asa: Yatsut ainaji, tayatak pegkegchau takaak, tsanijimtanak wekaetin, sujitnash suji, apajimtai dakumkamun emematin, tikichin wainak tsanumjin, nampen, kasamin aina nujaig ijunmaitsugme, tusan wika tibaijime. Nunin aents aidaujaig ijunjagmek yutakesh yumain ainatsjume.
Wika Apajuí nemajuinatsu nunak suwimak susatajum tumaitsujime. Untsu Jisusa nemajin aidautik, tikich pegkegchaun takainakuig pempeentunikiaja suwimkak sudaimainaitji.
Apajuí nemajuinatsu nunak Apajuí titatui, nunin asamtai atumiin pegkegchau takau puja duka jiikí ajapatajum.
¿Wagka atumesh, mai Jisukristu nemagkauwaitkugmesh chicham aepjuniagmesh, tikich apu Jisukristun anentaimtuchu aina dusha, ni chichagtamkati tusagmesh wejagme? Dekas aents nunin wejutsuk, atum Jisukristu nemagkau aidautigmek, shiig chichasjum chichamak epegmain ainagme.
Ashí Apajuinu aidauk atakea duwi apu waigkag, tikichin diitin ainawai tibau awai. Nunú iman waigtinaitag nuaduí, yamaya juwikishkam chicham imanchau ajutjamainakuig, atumek epegkeajum idaimainaitjume.
Jushakam adeagtajum. Jutiik tsawan nagkankatna duwi nagkamsaik, ii apu waigkaja, nayaimpinmaya aents aidaush jutiik diinaku inatin ainaji. Nunú iman aidaush dutikatnaitag nunin aish, ¿wagka atumin chicham machik ajutjamkuish shiig atumek epegkeatsjume?
Atumek ju nugka juwi maaniamu akuish, aents Jisusa nemagchau aidauk wejumaitsugme ni chichaman epegtujuati tusagmek.
Junak datsamas dekapsatnume tusan tajime ¿Atum Apajuí nemajin ainajum anuiyag, yatsut chicham epegtan yachak makichkish atsau asamtaig,
mai Apajuí nemagnuk pempeentunikiag, apu chichaman epegkin Apajuí nemagchau aidau emtinish jiyaní yujaina?
Atum Jisukristu nemagkau aidautigmek pempeentunikjum maaniajum anka tikima pegkegchauwai. Maanitsuk chicham akuishkam ayatak katsunjá idaimainaitjume. Waitkagmainakuish pachitsuk idaimainaitjume, kasagtamainakuish jukiti tusam idaimainaitjume. Tujash nu aaja idaibauk pegkegchau amaina nuna nagkaesau pegkegchau aniagme.
Wi juna tajim juka atumek umitsuk, atum Jisukristu nemagkau ai aidautigmek pempeentunikjum maaniakjum, kasagdaitash imanik kasagdayajume.
¿Atumek dekatsjumek aents nuna aatus takauk nayaimpinmag wayashtinai tawa duka? Shiig anentaimsajum diistajum pegkegchau takasaijum. Aents tsanijimtanak yujajin aidau, ekagbau aidau, mai aishmagkuk dutikdainushkam, apajimatasa dakumkamun emematin aidaush, kasamin aidaush, suji aidau, nampenchakam, chicham dekaskechunak tsanumnushkam, tsanumag kasamin aidaushkam Apajuí inamtaijinig wayachagtinai.
Duwikik atumshakam nuna wi aentsun adaijag numamtinuk aajakuitjume. Nunintigminak atum Apu Jisukristu nemagkagmin, Wakaní Pegkejiya nunú atumin egkemtugmajag pegkeg etabiajui. Kristu atumin tudaugminak ajapjutpau asamtai, Apajuik atumnak pegkegma iman anentaimtugmajume.
Ashí wají aidaunak takamainaitjai, tujash ashí shiig awajtumain ainatsui, ashí wají aidaunak takamainaitjai, tujash nunú depetukti tusanush idaimamaitsujai.
Jushakam: “Yutái aidauk wakenum egkematin ainawai, wakea duka yutai egkematna nuuwai”, tibauwa duka dekaske. Tujash nunak Apajuí mai emegkaktinai, iyashia duka nuwajai tsanijinati tusaik najanachbauwai, iyashik Apu Jisukristunui, tuja Apu Jisukristu iyashnak ni wakega dutiksag takamtiksatatus wakegawai.
Apajuí niina senchijinig Apu Jisukristunak inankiuwa, dutijamsag jutiinashkam niina senchijinig inaantamkitnai.
Atumek dekagme, ashí jutii iyashí aina duka Kristu iyashí wegantui. Nuniau asamtai nuwa akiká takatai aina nuninjaig apatdaimaitsuji, ii nuniaku Kristu iyashí jukí, nunú nuwajai apatmaina numamtuk awagmamain asaja.
¿Nuigtush dekatsjumek, makichik aentskesh nuwa akiká takatai aina nujai nuwenainakug, makichik iyashkea nunin wega duka? Apajuí chichame agagbaunmash aikasag: “Aents nuwenkujag makichik iyashia nunin wegawai”, tawai.
Jujai betekak, Apu Kristun nemajushkam makichik iyashkea nunin wegag, nunú wakannak juwinawai.
Tupanjatajum nuwajai tsanijimat, iyashnashkam pegkegchau etugtamna duka. Tikich pegkegchau aina duka iyashnak imatikag pegkegchau etugtamtsui, tujash nuwajai takata nu imatijamui.
Atumin iyashmik Apajuin jeega numamtinai, nunin asamtai Wakaní Pegkejiya dushakam atumin pujawai. Nuaduí iyashmia duka atumdauchui.
Apajuí ni Uchijí iina ayamjutpaktatus mantamdauwa nuna numpeen sumagmaku asamtai, yamaik niinu ainaji. Iina iyashin takaag duka, ii wakanin takaag nujai imá Apajuik emematbau amainai, ju jimaja juka Apajuinu asamtai.
Jukimjai atum mina papí awetugkujum nuwenbau pachisam inintsamujum nunashkam. Nuna pachisnuk dekas imá pegkejak nuwenmainchau ainawai tajai.
Nunimain aig kuashat tsanijinaidau asamtai, makí makichik nuwentin amain ainawai. Nuwashkam nunisag makí makichik aishintin amainai.
Aishmag nuwentin aidauk, imá niina nuwejaig tsanimain ainawai; nunisag nuwa aidaushkam, imá ni aishijaig tsanimainai.
Nuwa aishidau aina nuna iyashig, ni aishin iyashijai betek we; aishmagkun iyashiya dushakam, nuwe iyashijai betek ainawai. Nunin asag nuwá iyashig aishmagdauwai, tuja aishmagkun iyashí nuwanui.
Aishmagkush nuwentin, nuwash aishintin aidauk iyashnum tsanitnumag pempeentunikiajag dakitdaimain ainatsui. Untsu Apajuin aujsatasag mai shiig chichasag, nunikmi tusag, duwi machik tupandaimainai. Nuna nunikajash, iwanchia nu pegkegchaun takamtijusai tuidau asag, wamkes ataktú ijunmain ainawai.
Wika yatsug aidauh, dekas ju umiktajum tusanuk tumaitsujime, ayatak nunimain ainagme tusan tajime.
Wika ashí aishmag aidautigmek, wi nuwenchauwaitag junin atajum tumainaitjime; tujash Apajuí makí makichik wakeetanak anenjauch amasajui, nuwena pujutnash, nuwenchau pujutnashkam; dutikamu asa makí makichik niimtin ainawai.
Tuja datsa, muntsujut, nuigtú nuwa waje, aishmag waje aidaunak, wi nuwenchauwaitag juninuk atajum tumainaitjai.
Tujash aents nuwajai takanitsuk shiig pujuschamin dekapeauk nuwenmainai, nuwajai takanita nunak anentaimtak waitú pujuig tau asa.
Untsu nuwedau aidaunak idaidaisainmegka tajai, tujash junak wi tatsujai, junak Apu Apajuí tibaun wishakam tajai.
Tuja nuwa aishin ukuakug nematsuk pujustí, nunimainchauwaitkug aishijai chichaman iwajug pujustinme; aishmagkuk nuwenak idaimaitsui.
Nuigtú tikich aidaun wi tajai, nunak Apajuí tatsui: Makichik yatsut Kristu nemajin, nuwa Apajuí nemagchaun ayaakuk, nuwa niijaig pujustatus wakeetaig, idaitsuk niijaig pujumainai.
Tuja nuwa Apajuí nemajin, aishi Apajuí nemagchauwaitak niijaig pujustatus wakeetaik ukukinmegka.
Wagki aishmag Apajuí nemagchauwa duka, niina nuweg Apajuí nemajin asamtai, niinashkam Apajuí yaimainai. Nunisag nuwa Apajuí nemagchauwa dushakam, aishmag Apajuí nemajin asamtai, niinashkam Apajuí yaimainai, nuninchau agtaik uchijí aina duka Apajuí nemagchau aina nuninu uchijí amain asagmatai.
Untsu Kristun nemagchaujai nuwenamu, idaidaisami tusa imatjamak idaimainai, nunik agkan juwamainai Kristun nemagnushkam, Apajuik shiig agkan batsamsatnume tusa etegjamu asag.
Nuwa Apajuí nemajin aishmag Apajuí nemagchaujai pujakush, nunú yaigmash pujutiin yapajia uwemainashit, duka dekamaitsui. Nunisaik aishmag Apajuí nemajin nuwa Apajuí nemagchaujai pujusash, ni nuwesh pujutiin yapajiash uwemainashit dushakam dekatsji.
Nunin asamtai makí makichkitigmin Apajuí wajuk wakeetan anenjauch amasajuita nunisjumek pujustajum. Atum wajuku pujautigmea Apu Jisus nemagkauwaitjume, duka nunisjumek amainaitjume. Junak wika tikich Jisusa nemajuidaunash ashí ujaajai.
Aents uchuchik pakaji ajapjuamu aidaushkam, nunisag pakaji ajapjuamu amainai, tuja ni dutikashbaushkam nuninuk amainai.
Wi pakaji ajapjuamuitag jama tusag anentaimtú pujumaitsui, pakaji ajapjuashbaushkam nunisag: Wi pakagkashmawaitag jama, tusa nunak anentaimtú pujumaitsui. Imá senchi anentaimtumaina duka, Apajuí wakejamu umikta tabauwa nuuwai.
Makí makichik aentsuk, ni wajukunak Apajuish mina nemagtukta tusash etegjabi nuninuk amainai.
Wainka inaku waitkatai pujautijum Apajuí nemagkauwaitkumek, duka anentaimtú pujuigpa. Untsu ame agkan wemain akuig, duka dekas kakanmamsata jiinkitasam.
Atumek Kristu niina numpen ukajua nuaduí sumakbau asajum, yamaik Apajuinu ainagme; Nunin asajum Kristua duke umigbaunum aentsú inaku waitkataiya nuninchau ainagme.
Yatsug aidauh, ubag aidauwah, atum wajuk pujautigmea Apajuí nemagkauwaitjume, duka nuninuk amainaitjume.
Untsu muntsujut, aishmag datsauch aidau dita chicham umimainji Apu tujutbauk atsugtawai; tujash wi anentaibaun tajai, Apajuí wait anenjuju asamtai, imagnisa wekaesan taja juka antugtumain ainagme.
Amina nuwem akuig idaisaipa. Nunisjumek nuwem atsakuishkam nuwem atinuk egá wekayipa.
Tujash ame nuwenbaushkam pegkejai, nuwa agkanjam aishinbaushkam dushakam pegkejai, pegkegchaun takainakug nuniatsui. Nunin aig wi atum nuwenagmek imá senchi utugchatnum pujakjum waitmain asagmin, dekas nuna tupanjatnume tusan tajime junak.
Yatsug aidauh, ubag aidauh, juna tita tajime: Tsawantak tikijuch wajasé, nunin asamtai nuwentin aidauk nuwenchau pujumaina nunisag pujumain ainawai, nuwen imá senchi uyumak Apajuin takatjin takatsuk idaitsuk.
Atum wake besemag pujakjumesh, nuniachkugmesh shiig aneasjum pujakjumshakam, tuja wajiijum imá senchi uyumakjumkesh, Apajuí takatjiya duka takatskek idaimaitsugme.
Aents ju nugka juwiya takatan takas kuichkin ju aidaushkam, imá nunak takaak Apajuin takatjinak kajimatkig idaimaitsui, ju nugka juwiya wají aina duka ayatak megkagaidau asagmatai.
Wika wakegajai atumek nuwenat uyumá batsamtigpa tusan, aents nuwenchauk imá Apajuí takatjinak takastatus wakemainai.
Nuwenaina duka niina nuwen shiig aneemtiksata tau asa, ju nugkaya takat aina nunak imá senchi uyumainawai.
Nuwashkam nunisag ni aishintsuk agkanjam pujakug, ashí ni takaamunak niina pujutjijai Apajuin anagkua, niinak shiig awajkatatus Apajuí takatjiya nunak takainawai. Nunidau aishinawag aishin shiig aneemtiksatatus, niina aishi wakejamunak takainak Apajuí takatjiya nunak imatikas puyatjatsui.
Wika junak nuwenmaitsugme tusanuk tatsujime, ayatak pegkegnum yaigtasan, shiig eme anentsá diyaam Apajuish umigmain aminjum tusan tajime.
Aents nawanjintin niina nawanjin: Nawantug tsakajé, nuwena imá shiig pujumainai, takug dekas sujumainai. Duka pegkegchauchui, pegkejai nu dutikamushkam.
Tuja tikich aents ni chichaak: Wika mina nawanjunak aentsnum sujutsuk agkanjaman apusatjai, takug nunashkam dutikmainai, ju dutikamush pegkeg asamtai.
Nawanjin aentsnum sujauk pegkejai, tuja ni nawanjin aentsnum sujatsu nu imá pegkejai.
Nuwa aishidau aina duka aishi iwaaku pujaigkik, aishi idayak tikichjaig aishinmaitsui. Aishi pujaigkik nuwak agkanchawai, untsu aishi jakamtai agkanmagawai, nunik aents ni wakejuniamujaish nemamainai. Tujashkam aents Kristu nemagnujaig, nuninchaujaig nuwentsuk.
Tujash wi diismak, nuwa wajemeag ataktuk nematsuk pujak imá shiig aneas pujumainai. Juka wi anentaibauwai, tujash Wakaní Pegkejiya, dushakam jutiksag anentaimu diyajai.
Yamai juna agatjime, atum mina ininkujum: Apajimtai aina nunú yutai anagkuamu aina dusha yumainashit, tujutmaujum nuna ujaakun. Atumek juka dekainaji tuinajume. Duka dekaske, dekata duka pegkegchauchui, pegkejai dekatak, tujash dekata duka ayatak emematan sukagtawai. Nunimain asamtai, dekas emematsuk ayatak aneenita nuuwai imá pegkejak, nu nuniamu Apajuin takatjiya nuwish emtikagtau asamtai.
Makichik aentskesh yacha iman anenmamuk eke dekatsui, tu dekas dekamainaita nunak.
Tujash aents Apajuin anea nunak, Apajuí shiig dekawai.
Tikich aents aidauk: Ju nugka juwig kuashat apajuí ayawai, nayaimpinmashkam imanisag ayawai. Nu imaan apajuí ayau asamtai, apu jutiin diigmaku inapa dushakam imanik ayawai, tuinawai.
Tujash jutiik dekainaji, imá makichkiuchi iina Apají, iina najapa mayain egketjamak inaantamkiuwa duka. Nuniau asamtai iina Apujiya dushakam imá makichkiuchi, duka Jisukristua nunuwai. Ni juwi ashí ayaa nunak najanak, pujutnash suwak, jutiinashkam sujamsauwai. Dutikamu asá iwaaku ainaji.
Tujash ashí dekainatsui dekaskea nunak. Wajumak Apajuí nemajin aidau, apajimtai aina nu ememattan unuimatkaju aajakaju asag, apajimtai yutai anagkuamun dekainayatak yuwinak, ditá anentaimtajin: Apajimtai emematku yuwatsjiash tuidau asag, pegkegchaunap juniaja, tuinawai.
Apajuik ii yuwamua nuna diisag imá pegkejak diigmatsui, tuja yutai yuwakuish nuní pegkejak wemaitsui, yuwachkuish nuní pegkegchauk wemaitsuji.
Tujash atum agkan anentaimkujum dutikajum nuna, tikich imanis kajinas anentaimainatsu nunú, pegkegchauwapita tayatak yuwak tudau weenum tusajum kuitamamkatajum.
Ame nunú dekayatkum apajimtai ijuntutainum ekeemsam yutaik, makichik yatsut imanis kajinas anentaimtsu nunú waipak, niish nunú apajimtai yutai anagkuamuk yumaitsu nunin aig, nuna wakeejuk yumainai.
Ame dekayatkum nuniamin, yatsum Kristui imanis kajinas anentaimtsu nunú megkaemainai, Kristu niinish mantamdau aig.
Yatsum shiig dekainatsu nu aaja nuniakjum pegkegchau emakjumek, atum Kristu tudau takagkujum nuniagme.
Nunin asamtai wi yuwamujun diis mina yatsug aidau, ubag aidaushkam imanis kajinas anentaimchau asag pegkegchau wemainaitkuig, nejenak ajumaish yumaitsujai, mina yatsujun pegkegchaunum ejeentaig tau asan.
Wika Kristu chicham etsegtugkata tusa awemamu asan agkantaitjai, Jisus iina Apujiya nunash wainkauwaitjai, nunin asamtai atumesh wi chicham etsegbau antukjum, Apu Kristuwai sujumankau ainagme.
Tikichik minak: Kristu chicham etsegkata tusa awemamuchui tujutuinawai. Tujash atuminig nuninchauwaitjai, wika dekas Kristu awemamuapitja tumamjai, atumek wi chicham etsegbaunum Apu Kristujai ijutkau pujajum duwi.
Mina pegkegchaun tujutuina nuaduí ayamjumakun juna tajai:
Jutiishkam yutai, umutai atum sukagtamuk jumain ainaji.
¿Wikik, imá Bernabejaig atumek yaigchamu amainaitag?
¿Yaá suntaja ditak akikmakash yu yujaame? ¿Yaita ajakan ajakma nejetaish yutsuk idainush? ¿Yaita uwijan kuitamiatak muntsujin umutsuk idainush?
¿Junash wi aentsun anentaimsanuk taja? ¿Juna pachis chicham umiktina nui tatsuak?
Chicham umiktin Moisés agagbauwa nuwig: “Toro trigon dajag pakak wekaga nuna nujig jigkatuawaipa”, tawai. ¿Apajuí toron puyatjau asag tiuwait,
jutiin pachipas taku tichaukaih? Nunak jutiin pachipas tu agajui. Jushakam anentaimsa shiig diistajum. Aents ajan ajama duka, ajakan juwaa dushakam dekas ajuttatuapi tabauwai takainawai.
Jutiik aents ajakan ajakbau ajamaina numamtuk, Kristu chichamega dushakam atuminig etsegkauwaitji. Nunú chicham antukuitjum nunú atumí pujutjumin esetugmawag pegkeg etugtabiajui. Atumek ju chicham imag jintintuamu ainayatkujum, jutii yumainkesh sukagtuinatsjume.
Tikich aidau atsumainakui atum yayajum dutiksaik jutiish yayam amainaitji. Tujash jutiik duka: Yainkatajum tichabiajime, ashí waitiakuish katsunbaiji, yamajam chichaman Kristu pachisa etsegbauwa nuna shiig antumainchau ainum tabaunum.
Atumek shiig dekagme, jega Apajuí ememattainum takaidauk, aents ditá tudaujin tsagkugnagtasag kuntin itaamun maawag altarnum apeenak, nuwiyanak nejeen yuujakú aina duka.
Dutiksag Apu Kristushkam yamajam chichama juna etsejuidauk, nunú chicham etsegbaun antujuina nunú yaigtinme tiuwai.
Wika nu tibau aigkish: Yainkatajum tichabiajime, juna agatjim junashkam kuichkin awetugtinme tusankesh agattsujime. Nunin asan wekaesan chichá chichagkagtakuan nujantai jakachainjash tusanuk segajatchatnaitjai.
Wi yamajam chichama juna etsegkun ememamainjuk atsugtawai, wagki juka dekas atsumamu asamtai umikta tabau ajutui, tuja ¡yamajam chichama nuna etsegtsuk idaikunuk, shiig pegkegchaun nunimainaitjai!
Wi mina waketajuig takasuitkunuk akiam amainaitjai, tujash Apajuí inatkui takau asan, Apajuí dutikata tibauwa nuna umiakun dutikajai.
Nunin asan wi shiig juwamujua duka, yamajam chicham etsegbaunum akijuinatsaig wekaesá takata nuuwai, nuaduí wika shiig aneasan wekaejai, wi chichagbau aidau akijuinachkuishkam.
Nuaduí tikichi inataigkesh achayatkun, ashí aentsun inakega nunin wajasjai, kuashat aents Kristun nemagkatnume tabaunum.
Mina pataag judío aidaunum pujaknuk, wishakam nuninuk wegajai, tuja chicham umiktinun umí pujachiatkunush chichama umiina nunin wegajai, ditashkam Kristun nemagkatnume tabaunum, nunak wika Kristu chicham umiktajum tibauwa nuna umiayatkun nuniajai.
Antsanuk judiuchu aidaujai pujaknush wishakam nuninuk wegajai, ditash Kristu nemagkatnume tabaunum, Apajuí chicham umiktajum tibauwa nunash umiayatkun, dekaskenmag Kristu chicham umiktá tibauwa nuna umiajai.
Aents Kristui imatikas kajinas anentaimtuinachujai pujaknushkam, nuninuk wegajai, ditashkam nunisag Kristun wajumkesh nemagkag uwemjatnume tabaunum. Wi ashí nuniag nunak, wajumkesh Kristu nemagkag uwemjatnume tabaunum nuniajai.
Junak yamajam chicham etsegkata tabaunum juniajai, wishakam atak ditajai betek ijunjatasan.
Atumek dekagme, dekapdayamunum tupikainakug ashí betek tupikainayatak, makichik wagaktata nu wajinak juwame. Atumesh nunisjumek shiig pujusta tabaunum, wají jukitasa tupikaku wajukmaina imanitajum.
Makichik aents tupikamunum dekapdaisatin akug, kijin aidaun entsakig tupikaumaitsui. Ditak nunak atsejutai duka kagama nuna jukiagtatus imanin ainawai. Untsu Kristun nemajuinak kakanmamaina duka, atsejutai atakesh tuke atina nuna jukiagtinai.
Nuaduí wika wají abaunum niiyá jegan jukitatus tupikauwama imaniajai. Nuniau asan mina iyashig pegkegchaun takamtijustatus wakegakuish, aents maanitan yacha, wainak iyatsuk shiig ijuwama imatikajai mina iyashjun suwimkan suwakun.
Imatikau asan mina iyashjunak wi depetkin, ni wakejamunak takamtiktsuk, wi wakejamunak takamtikjai. Wi chichaman etsejujakuitkun, wainka juwakaig tabaunum.
Nunikagmatai nayants katiamunmash, Moisesjai ijumag yujagkim ijikajui yuminum yamimatiama numamtuk.
Nuigtushkam ashí ditak Apajuí yutai nayaimpinmaya awemamun yuwawajui.
Tuja umutnashkam kaya muunnumia yumi pukuni jiinkimtai, ashí umujakajui. Kristua duke ditajaishkam tuke aajakuí, nuniau asa niina Wakaninig dita yujainamunmash uyunajakuí. Nunú kayak Kristun iwainawai.
Tujash nuwiya kuashat aidau Apajuin shiig awajkachajui, nunikaju asag uwegshunum jinaa utsankajui.
Nunak jutii iwaintugmak nunikajui, dita wají pegkegchaun wakegajakú aina nunin ainum tusa.
Nuaduí atumek dita wajukawajua nunikjumek apajimtai dakumkamuk emematigpajum. Nuna pachis agagbau tawai: “Ashí aentsuk yuwinak, umuinak pekaamsajui, nunikag wajajag nantsemawajui.”
Nunin asamtai atumek Pegkegchau Apajuí dakitamuk takasaigpajum, ditak tsanijinainak, nuigtú apajimtai aidaun emematú yujasag makichik tsawantaik veintitrés mil aents jinawajui.
Apu Kristush ekajkatag tusagmek wakejigpa. Yaunchuk wajumak aents Apajuí yutai suwamun kajejú yujas, Apajuin ekajek dapí ijinam asajui.
Apajuish pegkegchaunmag augmatigpajum. Yaunchuk wajumak aents Apajuí ashishmatú yujakmá, Apajuí awemamu nayaimpinmaya aents ijinam asajui.
Nunú iina muunji nunikajua duka, jutiin iwaintugmaji. Nuaduí yamai tsawan inagnamunum batsatainag nunú aidautin, ditash nunikainum tusa anemtijamak agagbauwai.
Nunin asamtai atum shiig pujajai tuidautigmesh kuitamamkatajum, pegkegchau takasaijum.
Atum pegkegchau takastasa wakegamu ajutjamkujai nagkaikitasajum waitiajum nunak, ashí tikich aidaush nunisag waituinawai. Tujash imá Apajuiyaig kajinmasjum anentaimsatajum, nigka utugchat atum katsunmainchaunmag waittsati tusag idaitamsachagtatui, ayatak ame utugchatnum jegataish, Apajuí ame wajuk katsunjam nagkaemainaitme nunak amastatui.
Nuaduí aneetaig yatsug aidauh, ubag aidauh, apajimtai dakumkamu emematta duka idaisatajum.
Juna tajim junak, atumek shiig antumain asagmin tajime. Juka shiig anentaimsajum atumek dekaatajum.
Copanum umutai awa nu, Jisukristu numpe ukaejamunum kuashat pegkeg jukiu ainag nuna iwaintugma nu, Apajuí see tusa umuinakuik, tikich Jisusa nemajuidaujaish ijuntsa, Kristu numpe ukagbaunum ashí pegkeg aidau jukiu ainag duke anentaimtuinaku nuninaji. Tuja pag puuká yuwinag dushakam, Kristu mantamnamua duwi uwemat jukiu ainag nu, ashí ijuntsa anentaimtuinaku nuninaji.
Kuashat aentsuitku makichik paagkak ijuntuja puuká yuwinag duka, jutiik makichik iyashkea nunin ainaji tusa iwainmamku nuninui.
Israel aents aidaushkam uwijan maawag Apajuí tudaun tsagkugtamjati tusag altarnum apeenak, nuwiyanak nejen ijuntug yujakaju ainawai.
Junak apajimtai aidauk wainak ainatsui, nuniachkush kuntinun maawag apajimtaiji aidaun anagkuina duka, tikich neje aidaun nagkagas pegkeg ainawai takunkesh tatsujai.
Judiuchu aidau apajimtaiji aidaun kuntinun anagkuina nunak, wakan pegkegchauwa nuna aikainawai, Apajuinak aikainatsui. Nunin asamtai atumesh nunú dutikakjum, wakan pegkegchaujai ijunjaijum tusan dakitakun tajime.
Nuaduí atumek, umutai copanmaya Apu Kristu anentaimtusa umutia nuwiya uwagjum, ajuma duwi umutai copanmaya wakan pegkegchau aina nudau umu wajamaitsugme; antsagmek yutai Apu Kristu anentaimtusa yuwatin mesanum awa nuwiya yuwajum, ajuma duwi wakan pegkegchau aina nudau mesanum awa nu yu wajamaitsugme.
¿Apu Jisukristu ekajkata tusaik nunimainait? ¿Jutiish ni senchia ibaukaitag ni suwimkaji katsunmainnumash?
Ashí takamainaitjai, tujash nu takaamua duka minak pegkejak etumaitsui. Ashí takamainaitjai, tujash duka tikich Apajuí nemajin aidaunak ashí yaimaitsui.
Makichkish imá niinunak egatsuk, tikichin pegkegnum yaimaina nuna egamain ainawai.
Ashí neje sumaka yuwakjumesh, apajimtai anagkuamuchukait tusagmek iniimsaigpa, wainka anentaimsaijum;
wagki, ju nugka juka, nuigtú ashí nugkanum ayaa dushakam Apajuinu asamtai.
Makichik aents Kristun nemagchau yutain ajamjamsatatus ipapamtai jegagmesh, ashí yutai amainamuk yuwatajum: ¿Apajimtai anagkuamuchukaih? tusá iniimtsuk, wainka anentaimsaijum.
Nuniagmin, tikich chichagtamak: Ju nejea juka apajimtai anagkuamui tujamkuig yuwawaigpa, nu etsegkamtai dekau asam wainka anentaimsaijum.
Junak atumnak tatsujime, tikich wainak anentaimsai tusan tajime. Wi shiig agkan anentaimsan nuniamujun tikich aents pegkegchau anentaiyai diyamak amainchawaitjai.
Wi yuwakun Apajuin see tusan yuwaig, tikich aidauk pegkegchaunak chichagtumain ainatsui, wi Apajuin see tusan yuwau asamtai.
Ashí junin aidauk, yuwakjumshakam, umakjumesh ashí tikich wají aidau takaakjumesh, ashí Apajuí ememattsajum dutikatajum.
Makichkish tikichik pegkegchauk iwaintukaigpa, mina pataag judío aidaukesh, judiuchu aina dukesh, Jisusa nemajin aina dukeshkam.
Wika atumnak, ashí wi takaamujua nuaduí, ashí shiig awajkatasan wakejajime, mina shiig awajta nunak dutiktsuk, tikichin pegkegnum yaimaina nuna dutikajai, ditash uwemjatnume tau asan.
Wi Kristu pujutin diisan niina nemajag antsagmek, atumshakam mina pujutug diisjum Kristu nemagkatajum.
Mina yatsug aidauh, ubag aidauwah, shiig anentajime, tuke minash kajimatjutsuk, wi jintintuabiajim dutiksagmek betek umiidau asagmin.
Tujash wakegajai ju shiig dekaatajum tusan, ashí aishmag aina duka Kristui sumitkau amain ainawai, nuwa aina dushakam aishin sumitkau amain ainawai, untsu Kristui Apajuiyai sumitkauwa duka.
Ashí aishmag Apajuí aujak, nuniachkush Apajuí chichamen etsejak buuken dukuauk Kristun eme anentus diiyachu asa nuniawai.
Tuja ashí nuwa aidau Apajuí aujak, nuniachkush Apajuí chichamen etsejak buuken dukuachuk, aishin eme anentus diiyachu asa nuniawai, intashin ashí awaju asa wajukmaina numamtuk wajau asa.
Nuwa buuken jaanchi dukuachuk, dekas imá pegkeg ashí intashinak awag ajapati. Untsu nuniamu datsan ataik jaanchi dukumakti.
Aishmag aidauk Apajuí niiya numamtinuk najanamu asa, nuna senchijin iwaintukta tau asa, jaanchik buukenak dukumaitsui. Untsu nuwa aishmagnumia najanamu asa, niijai betekmamtinuk asa buukenak jaanchi dukumainai.
Apajuik aishmagnak nuwanmayan jukig najanachui, untsu nuwan aishmagnumian juki najanauwai.
Apajuik aishmag nuwan atsumau asamtai nuwanak najanauwai, nuwa aishmagkun atsumau asamtaig aishmagnak najanachui.
Nunin asamtai nuwak, Apajuí aentsji nayaimpinmaya aidaunash aishin sumimká pujamun iwaintukta tabaunum buukenak dukumain ainawai.
Tujash Kristu nemagtanmag aishmagkuk nuwajainchuk amaitsui; aantsag nuwashkam aishmagjainchuk amaitsui.
Apajuí nuwan aishmagnumian najanauwa nunisag, aishmagshakam nuwanmag akiinkauwai. Tujash duka ashí Apajuí najankamu ainawai.
¿Atumesh pegkejai tumainkaitjum nuwa buuken jaanchi dukutsuk wajas Apajuin aujkuish?
Aishmag intashí esagman tsakapauk datsanmainai.
Untsu nuwa intashí esagmaitkush datsanmaitsui, ditak buuké jaanchi dukumaina nuna intashí ejatkati tibau asa.
Ju taji juna pachis makichik aentskesh shiig dekashmin dekapeau akuig, ju pachisjum juka Apajuí emematku ijunku tuke aikatia tusajum ujaktajum.
Tuja juna tikichin tajim junak shiig anentsan tatsujime, wagki dekas pegkegnum ijunmaina nu pegkegchaunum ijunu asagmin.
Antukjai, atum Jisusa nemajin aidautijum ijunjum nuwiyatijum, atú atumek tupandayinamun; nunak dekas nuninawapita tajai.
¡Duka dekas tupandaimain ainagme, nuniamunum dekamainai yaita dekas Jisusa nemajin aidau nuninun anentaimainatsu dusha!
Aaja tupandaika batsatiatkujum, Apu Jisus anentaimtusa yuwawagmi tusajum ijunjum duka dekas nunimain nuniatsjume.
Apu Jisus anentaimtusa yuwawagmi tusa ijunbaunmag, makí makichik ni yuwatnuji itaamujin ditá eemak yuwinai, tikichik yapajayatak juwawai, nuniai tikichik nampedaush ainawai.
¿Atumin jeemik atsugtamainawak, nui yuwajum umutaish uwagjum minimainuk? ¿Wagka Jisusa nemajin yumainji atsugbau aidaush imanchau diyakjumesh idatsagme? ¿Aniajum duwish wajintajimki? ¿Ememattsanuash anentaimtitjim? Aanú dutikajum nuwig ememattsankesh anentaimtumaitsujime.
Wika Apu Jisus tujutbauwa dutiksanuk atumnash jintintuabiajime: Apu Jisusak sujam asauwa nunú kashik,
pagkan juki Apajin see ti puuká chichaak: “Jujú jukijum yuwatajum, juka mina iyashjua numamtinai. Ju iwainawai atumní wi mantamnattag nuna, juka tuke jutiksagmeké atin atajum mina anentaimjutkujum”,
tusa ashí yuwawag vino copanum yajaam ekeemtatman juki: “Ju vino copanum awa juka, mina Apag yamagman mina numpajuí atum uwemkatnun anagtamawajua nunú uminkatnun iwainawai: Ju tuke jutika umakjumek, mina anentaimjuttsajum jutikatajum.”
Nuaduí atumek pag yuwakjum, umutai copanmaya umakjumesh, ni mantamnamujiya nu etsegtakjum dutikattagme, nunú dutikamua duka Apu Jisus taakui idaisatin asajum.
Tuja nuna makichik aentskesh imanchau diyayatak pagkan yuwak, umutain copanmayan umauk, Jisusa iyashí, nuigtú niina numpe anentaimtusa dutikamu asamtai nigki bakumawai.
Nuaduí eke pagkan yutsuk, umutnash umutsuk makí makichik pujutjin diimain ainawai.
Apu Jisusa iyashí tawa nuna shiig dekatsuk, anentaimkas yuwak, umutnash umakug, ni suwimak juwaku waittsatnujin yuwak nunimainai.
Atum ju betek umishtigmin kakakchau, jamamtin waigkugme, ni jauk jakaje.
Nuniau asamtai: Wi pegkegchau takaamush atsugtawash, tusa shiig niimasa pujakuik, Apajuí suwimak suwamak amaitsuji.
Tujash Apajuí suwimkan sujamkug, aents Apajuiyai kajinas anentaimchau aidaun atak suwimkan susatnaitag duwi, ditak suwimkan juki tabaunum unuimagti tusa aikagmamainai.
Nuaduí mina yatsug aidauh, ubag aidauh, yuwatasa ijunkugmek dakanistajum.
Ni yapajauk niina jeenig yuwa minimainai, ijunku shiig takaachbaunum Apajuí suwimkan sujusai tau asa. Tikich atum inintsamujum nunak anuí taan ujaktajime.
Yatsug aidauh, ubag aidauh, Apajuí yupichu dutikatnun sukagta nu dekaatajum tusan wakegajai.
Atumek Kristu nemagtsuk batsamsagmek, wainmachu wajukmaina nunikjum, apajimtai najanamu chichachu aina nunú emematujakuitjum duka dekagme.
Nuaduí yamai dekaatajum makichkish juninun tumain ainatsu nunú: Wakaní Pegkeji chichamtikbauk Jisusnak pegkegchauk chichagmaitsui, “¡Jisusak dekas Apui!” taushkam nigki tatsui, Wakaní Pegkeji chichamtikam tawai.
Yupichu dutikatnun Apajuí anenjauch sukagtamuk makí makichik niimtin ainawai; tujash Wakaní Pegkejiya duke nunak dutikawai.
Takatash makí makichik niimtin ainawai; tujash duka Apu Jisusa duke takajiatku nuniaji.
Apajuik kuashat takatan makí makichik niimtinnum takamtikagtumainai. Dutikau asa aents aidaunak etegkeg makí makichik niina takatjin takamtikui.
Apajuik makí makichkitin Wakaní Pegkeji takamtikagta nunak sukagtawai, tikich aidaujaish pempeentunikiag yainikti tabaunum.
Wakaní Pegkeji sukagtawai shiig jintiaja chichatan, kuashat unuimata nunashkam;
tikichin suwawai aents dutikmainchau iwainaktinun, tikichin Apajuí tabauji shiig etsegtanum, tikichin wají wakan ajamak jintinkagtawa tusa dekatan, tikichin ii chichashtai aidau chichatan, tikichin nunú chichatai nuna taku tawai tusa etsegtutan.
Tujash ashí ju aina junak, Wakaní Pegkejiya duke niina senchijin dutikawai, nuniau asa makí makichik aentsnak, Wakaní Pegkeji ni wajuk wakegawa dutiksag suwawai.
Iina iyashí, kuashat akanjamu akushkam makichik iyashke, anmamtinketji jutiish Kristujaig.
Nuaduí ashí judío, judiuchu, tikichi takajin, agkan batsamin ainakuish Kristu nemajuinaku makichik Wakanik jukiaju asaja, makichik iyashia nunin wajasuitji. Ashí nunú aidautinak Wakaní Pegkeji pujugtamainawai.
Iyashik kuashat akanjamu ajawai;
nunina nuwiya dawe chichaak: “Wika uwejchau asan iyashnumiachuitjai”, takush ¿Iyashnumiachu asag tumainait?
Tuja kuwish chichaak: “Wika jiichu asan iyashnumiachuitjai”, takush ¿Iyashnumiachu asag tumainait?
Nuniachkush ashí iyashia ju, aya jiiketkuish ¿utusaya antumainaita? Tuja ashí iyashia ju ayatak kuwishik akuish ¿utusaya kugkuaush dekapmainaita?
Tujash Apajuí, ashí ju aidaunak, ni wakegamujin diis shiig batsakuí.
Ayatak anentaik ataish ¿Tuwí iyashish amainaita?
Tujash kuashtai akanjamuk, nuninaitak makichik iyashke.
Jiik, uwegnak: “Wika aminak atsumatsjame” tumaitsui. Aantsag buukshakam, dawenak: “Wika atumnak atsumatsjime” tumaitsui.
Iina iyashinia ayaa nunú, imanisa atsumachbauwa nunin diyamu imá senchi atsumnawai.
Iyashnumia imanchauwa nunin diyamua nu imá shiig kuitamnawai, tuja iyashnumia paan iwainamainchauwa duka shiig ejaká kuitamnawai,
untsu iyash paan iwainamain aidauk dutiknatsui. Apajuí, iyashia nuwiya imanchauwa nunin diiyamua nuna dekas puyatjus diistinme,
nuninak shiig ijunas atinme, nuniau asag ashí pempentunisajag yainiktinme tusa dutikauwai.
Aatus asamtai iyashnumia akanjamu aina nuwiya makichik waittaik, ashí iyash waitiawai, tuja iina iyashinia waitia nunú puyatjusa kuitamjinig, ashí iyashik shiig najaimakas ainawai.
Jumamtuk, atumek Kristu iyashí asajum, makí makichkitijum atum takastin akantugmauwaitjume.
Apajuik adaijauwai Jisusa nemajin aidaunum takasagtinun, dekatkauk: Jisus chicham etsegtugkata tibau aidaun, Apajuí etsegtin atinun, jintinkagtuatnun, aents dutikmainchaun iwainaktinun, jau etsagagtinun, atsumamunum yaimkatnun, takatnum inamjatnun, chicham chichashtain chichaktin aidaunashkam.
Ashí aentsuk beté betekak ainatsui: tikich nugkanmash yujas chichagkagtuktinush ainai, ni Apajuí etsegtuktinush awai, jintinkagtinush ai, ni aents dutikmainchaun iwainaktinush ainawai.
Ni jau aidau etsagagtinush, tikich chichaman chichaktinush, nunú chichatai etsegtuktinush ainawai. Apajuí ni wakegamujin dutikatnume tusa aentsun akaantug susauwai.
Apajuí yupichu dutikatnun sukagtamu dekas imana nu jukitasajum kakanmamsatajum. Tujash wi dekas imana nuna jintintuattajime.
Wi ashí chicham aidaun chichau, Apajuí aentsji nayaimpinmaya aidau chichatainash chichau akunush anentak atsugtakuig, jiju nuniachkush awattai platillo tutai awatim tsantsantuwama numamtuk wajamainaitjai.
Wi Apajuí tabaujin shiig etsejin, tuja Apajuinu dekamainchauwa nunash shiig dekau, kuashat unuimaju, Apajuiyai kajintsá anentaibaunum ashí dutikmainush ajutu asamtai, muja aidaunash yajá inagkemain akunush, anentak atsugtakuig wainkayaitjai.
Ashí mina wajiig aidaun ujunauch ayujata tabaunum sujaknush; Kristu nemaju asan apea ajapeam akunush, anentak atsugtakuig wainkayaitjai.
Aents anejatnuk waitiakush katsuntug pujuwai, wait anenkagtinai, tikichdau diisá wakegak kajé wekaechauwai, ni wagaaku atasash wakechauwai, ememachui;
dutikmainchau aidaun taká wekaetuchui, imá niinunak anentaimtú pujuchu, kajeta pujugchau, kajegkagtukbautak pujuchu;
tikich pegkegchaun takaagtaish shiig aneechu, untsu pegkejan takagtaik shiig aneas dakunkut pujawai.
Waitiakushkam tuke anejatnai, tikichin pegkegchaujinak pachittsag chichatsuk pegkegjinak pachitus chichagnai, dekaskeashit tusa kuitamas dekauwai, ashí pegkeg aidaunak dakauwai, pegkegchau awagmaku waitkamash katsunnai.
Apajuí chichame etsegbauk nagkankatnai, tikich chicham chichat aidaushkam nagkankatnai, unuimat aina dushakam nagkankagtinai. Tujash anenka duka tuke ashimnakchatnai.
Yamaiya juwik Apajuin chichameg machikiuch dekainaji, etsegkuish machik etsejuinaji.
Tujash tsawan jegatnai ashí dekamu atina nu, nunikmatai shiig dekaatnaitji yamai machik dekainag duka.
Wi uchuch asanuk, chichaaknush, anentaimkunush, nunimainai takunush uchi wajukmaina nuniyajai. Tujash yamaik muun wenu, uchí anentaimtainak anentaimtsuk, muunta anentaimtajin anentaimjai.
Yamaikik ispijunum diyaku tuujin waintayama numamtuk wainji, tujash tsawan jegamtai, Apajuijai shiig igkunisa wainiaktinaitji. Yamaikik machik dekainaji, tujash tsawan jegakui Apajuí jutiin shiig dekagma imatiksaik niiishkam shiig dekatnaitji.
Anentak ajuttí tusajum kakanmamsatajum, nuniakjum atum yupichu dutikatnun Wakaní Pegkeji sukagta dusha jukitasajum wakejitajum, imá senchi Apajuí tabau etsegta nunú.
Chicham antushtain chichaina nunak, aentsun aujuinatsui Apajuin aujak tuinawai, nuaduí antujuinatsui Wakaní Pegkeji chicham antushtai tabaun chichau asamtai.
Untsu Apajuí tabaun etsejuina duka, ashí aentsun wakanin yayawai, dutikak pegkegnum wakemitkak anentainash ichichtawai.
Chicham antushtain chichaa duka, imá nigki jintinmamui; untsu Apajuí tabaun etseja nunú, Jisusa nemajin aidau wakanin yayawai.
Wakemainaitjai atumesh chicham antushtain chichaktinme tusan, tujash imá senchi wakegajai Apajuí tabaun etsegkatnume tusan. Juuwai dekas chicham antushtai chichata nuna nagkaesauk. Tikich chichaman chichaina duka atsumainawai nunak taku tawai tusa etsegtugkatnume, dutikiagtai Jisusa nemajuina dushakam antukag wakanin shiig ijutkau atinme tusa.
Yatsug aidauh, ubag aidauh, wi anuí taan chicham antushtaiyai Apajuí chichamen etsegmainaitag duka atumnak yaimpamaitsui, dekas Apajuí mina iwaintujuk jintinjuauwa nuna, dekaskea nu shiig dekatan, Apajuí tabaun pachisan, ashí Apajuin chichamega nuna, juuwai dekas pegkejak tusa jintinmainaitjim nu atumnak yaimpamainaitjume.
Kantamku awattai guitarra, umputai quena aina nunú wainak pachimkamun shiniagtaik, nunú kantamtainap makí makichik aina nuwig tawa tusag dekamaitsui.
Nunisag trompetan umpua dushakam, maaniamunum shiyaktin umintsatnume tusa umputaiya nuna umpushtaik, maaniatasag uminmain ainatsui.
Atumshakam nunisjumek chicham antushtaiyai augmash, ¿wajuk dekaagmek nunap tujutua titagme? Nuniakuik wainka tu wekaemainai.
Ju nugka juwi makí makichik chicham kuashat ayaa duka, ashí ajuinawai wajintu taku tutaimpaya nunú.
Tuja mina aujta nuna, wajina takug tawa nuna dekachkunuk, tikich nugkanmayaya nunin wantinmainaitjai, aantsag mina aujtaushkam minaig tikich nugkanmayaya nunin wantinmainai.
Aatus asamtai atumek, yupichu dutikatnun Wakaní Pegkeji sukagtamu jukitasajum wakegautigmek, Jisusa nemajuidau yaimaina nu jukitasajum kakanmamsatajum.
Nunin asamtai chicham antushtain chichauk Apajuin aujak segamainai, ni tabaujin: Junak takun tajai, tusa etsegmainun paan dekamtijuati tusa.
Wi chicham chichashtaiyai Apajuin aujtaik, mina wakanjua duke Apajuinak aujui, tujash wika nunak wajinkunuk taja nunakesh dekatsjai.
¿Tujash wajukmainaitja? Apajuin mina wakanjuí aujkunchakam, nunap taja tusan antukan aujmainaitjai, aikasnuk kantamkunchakam nunap taja tusan antukan kantamainaitjai.
Tuja ame wakanmin Apajuí see tabaun tikich antuidauk, nu ame tame nuna dekachu asa “Aatus atí” tusag tumaitsui.
Ame Apajuí see tabauk pegkeg amainai; tujash tikichnak wakannum tsakatnak yaimaitsui.
Wika atumin nagkaesau chicham chichashtain chichaag duwi Apajuinak see tajai.
Tujash Jisusa nemajin aidau ijunainamunmag, ayatak cinco chicham jutii chichataiya nujai jintinkagtuatasan wakemainaitjai, wainkan diez mil chicham chichashtaiya nujai jintinkagtumaina nuna.
Yatsug aidauh, ubag aidauh, uchi anentaimuk wajaigpajum, uchi anentaimu wajamainaitji pegkegchau takashtanum, tuja pegkeg anentaimta nuanuig muun anentaimu wajamainaitji.
Chicham umiktinnum: “Ju aents aina junak, ditá chichamechui ausattajai, dutikamu asag minak antugtukchagtatui”, tiuwai Apu Apajuí.
Nuaduí chicham antushtai chichamua nuna Apajuí nemagchau aina nu antuinak, Apajuinuapi tusag anentaimtustinme tusa iwaintak nuniawai. Tujash Apajuí tabau jintinkagtamua nunú imá kuashat Apajuí nemajuina nunak yayawai.
Ashí Jisusa nemajin aidau ijunag batsamas chicham antushtain chichagtaik, Apajuí nemagchau aidau, nuniachkush Apajuí chichamen dekachu aina nu wayaa antuinakug: Imaanak tu batsatajama, tujamainai.
Untsu Apajuí tabaun ditá chichamenig etsejiagtaik, Apajuí nemagchau aidau, nuniachkush Apajuí chichamen imatikas dekachu wayaa antukag: Dekaskeap tawa, tusa niina pujutjinash diimainai niishkam shiig antau asa.
Nuniak ditá tudauji uukbaunash Apajuin ujaak niinak emematak tikishmag pujus, dekas atumiin Apajuí awai tujamainaitjume.
Nuaduí yatsug aidauh, atum ijunku utsanamunum tiagtatui: Wi kantamatjai tai, tikich wi jintiatjai tai, tikich, wi Apajuí iwaintugka nuna etsegkatjai tai, tikich wi chicham chichashtain chichaktajai tai, tikich wi chichakbaun nuna taku tawai tusan etsegkatjai tumainai. Tujash duka ashí betek yainikta tabaunum nunimainai.
Aents chicham chichashtain chichaidauk jimagchikish, nuniachkush kampatumkesh chichamainai makí makichik; tujash aents ni chichakbaujin taku tawai tusa etsegtumainush atai.
Nuna taku tawai tusa etsegmain atsutaik, Jisusa nemajin ijunjamunmag chichamaitsui, imá nigki Apajuin aujak chichamainai.
Aantsag Apajuí tabaun etsejush jimagchik, nuniachkush kampatumkesh chichamainai. Nunitai tikich aidauk dekaskeash Apajuí tabaunash etseja tusa diimainai.
Tuja nui aents antak pekaja nuwiya, Apajuí dekamtikam makichik wajakí chichataik, nagkamas chichá duka itatmainai.
Nuniau asamtai makí makichik niiyá ashimkamtai, duwi tikitchakam chichamainai. Nuniagmin ashí tikich aidaushkam unuimagtatus wakeemain ainawai.
Apajuí tabaun etsejuidauk nigki chichatsuk, tikitchakam chichaktí tusa idaitumainai.
Wagki Apajuik, makichik aents chichaa nuuwá ashimkamtai, duwi tikich chichakmatai aatus takastinme tusa wakejawai, wainka pampamunak dakitin asa, nunak ashí Jisusa nemajin aidauk nunimain ainawai.
Jisusa nemajin aidau ijunjamunmag, nuwa aidauk chichatsuk takamtak pekaamain ainawai. Moisés chicham umiktin agagbaunum: “Nuwak aishin sumitkau amainai”, tawa nunisag.
Nuwa dekaatatus wakegakug, niina jeen jegá aishin iniasti, nuwa ijunjamunum chichamua duka maakchau amain asamtai.
Makichik aentskesh Apajuí tabaun etsegna iman anentaimtumak: Wakaní Pegkeji dekamtijawai tauk, wi Apu Jisus umiktajum tibaun agatjim juna dekaati.
Tuja juna Apajuí tichamui tauk, wainak tawai.
Nuaduí yatsug aidauh, atumesh kakanmamsatajum Apajuí tabau yupichu etsejin atasajum. Nuniakjumesh tikich chicham chichashtain chichaina duka chichamaitsui tiigpajum.
Atum ijunbaush pegkeg tikichish wakejumain atí, shiig kuitamamsajum ijunjatajum.
Yatsug aidauh, ubag aidauh, junashkam tajime: Wi yamajam chichaman atumiin etsegbau shiig aneasjum antukuitjum nuwig emetmamkauwaitjume;
nunikuitjum nu, wi chichaman ujakabiajim dushakam dutiksagmek umiakjumek uwemjattagme; nuniachkugmek dekaskeapi tiuwaitjum duka wainkayai.
Nagkamchaknuk wi dekauwaitag dutiksanuk atumnashkam jintintuauwaitjime, Kristuk iina tudaujin jakauwai, agagbau tawa nunisag tusan dekamtikatasan;
dutika ukusam kampatum tsawanta juwi nantakiuwai, nunashkam agagbau tawa nunisag;
nunik Pedron wantintukui, nui pujus ni jintintaiji doce aajakajua nuna wantintukui.
Duwi pujus quinientos inagkeas yatsut aidaun juú wantintamuik wantintukui, nuna wainkajuk kuashat yamaikish batsatui, untsu wajumchik jakaje.
Duwi pujus imá Jacobonak wantintukui, nunik ataktú ashí chichaman etsegtugkati tusa etegjamujin wantintukui.
Nunik minash inagnamunum wantintugkauwai, uchi duwik akiinauk niiyá wainkamun, tikich uchi awan akiinu imapam waina numamtuk wika wajakuitjai.
Wi etsegbau, nuniachkush tikich etsegbaukesh antukjum, dekaskeapi tusajum Kristuk nemagkauwaitjume.
Jutii Kristu maa ukusbau nantakiuwai tusa etsegjinish, ¿Wagka atumesh jakaik nantagchatnaitji tuinagme?
Jakau nantagchatin ataik, Kristushkam nantakchau amainai.
Kristu nantakchauwaitkuig, chicham etsegna juka wainak amainai; nuigtush Kristui kajintsá anentaibau ajutjamaina dushakam wainak amainai.
Kristu maa ukusbaun Apajuí inankiuwai, nunin asamtai tikich aidau jakaush nantagtin ainawai tusa etsejuinag nu, atum dekaskechui tuinajum nuniakuig, untsu jutiik Apajuik wainka etsegtukji. Atum jakauk nantagchatnai tajum dutsu dekasketai.
Jakau aidau nantagchatnaitkuig, Kristush nantakchau amainai.
Kristu nantakchauwaitkuig, atum niiní kajintsá anentaimjum dushakam wainkayai, nunin asajum tudaunumag batsatjume.
Nunin ataik Kristu nemagkau jinawajua duka megkaejajuskaitaih.
Jutii Kristu dakainag nunú, imá juwi pujag duwik yainkati tabaunum nuninakuik, tikich aents aina nu nagkaesau wait anenmain batsaamainaitji.
Tujash dekaskenmag Kristuk nantakiuwai. Niiyai dekas jakau nantashtainmaya nagkamas nantakiuwa duka.
Makichik aents Apajuí intimjukbaunum jata nagkamdauwa nunisag, makichik aents mantamna nantakbaunmag ashí jinau aidaush nantajagtinai.
Adán tunamagbaunum ashí jainag nunisag, Kristu nantakbaunum pujut tuke atina nu ashí jukitnaitji.
Tujash juka juní atinai: Nagkamchakug Kristu nantakiuwai; Kristu ataktú juwi minitta duwik, niina nemajin aidau jinawajua nunuwá nantakiagtinai.
Inagnamunum ashí senchigtin aina nuna senchijin, iwanchin senchijinashkam Kristu atankitnai. Nuna dutika ni aents uwemtikamu aidaun yajuak, Apajuin: “Ame ashí kuitamkum inata”, tusa susatna duwi nugka nagkanbau atinai.
Kristu Apu wajas inamak pujai, ashí niina shiwaji aidauk depetkamu atinai.
Tuja Kristu niina shiwajin inagnak tsaiktina nunak, jinin ainag nuna emegkak jachatai ematna nuuwai.
Apajuí Kristunak: “Ame ashí inamjata”, tusa idaitusui. Juna tiuwa nunak Apajuinash nigki Kristuk inawai tusag tatsui, wagki Apajuí ashí wajinak Kristun idaitusui.
Ashí Kristu idaitusbau atina duwi, Kristu Apajuí Uchijiya duke Apajuiyai sumimkatnai, ni ashí wají aidauk idaitusbau asa. Nunikmatai Apajuik ashí nigki diistinai.
Atum jakauk nantagchatnai tayatkugmesh, ¿tujash wagka atumesh jakau pachisjumesh yamimagme?
Atak nantaamu atsutin aish, ¿wagka jutiish ashí tsawantaish ishamainnumash yujainaji?
Atumek shiig dekagme, wi ashí tsawantai mantamnamainnum wekaekunush, atum Kristu Jisus nemajuinajum nuna anentaimtakun shiig aneasan dakunkut wekagag duka.
Wajumak Efesonmaya aidauk, kuntin kajena iman shiwag ajutuina duwish ¿wají pegkegna jukiuwaitja? Dekaskenum aents jinau nantagchatnaitkuig, tikich chichainak: “Yuwawagmi, uwajagmi kashin jaakuik nunikchattaji”, tuina iish tumainaitku, atak nantainamu atinuk shiig dekainag duwi, kuashat puyatjumainnum yujainakuish, ju takatak idaitsuk wejuinaji.
Atumek: Atakek nantagchatnaitji, tuina nunú tsanuamak aigpajum. Juna makichik aents tiuwai: “Aentsú pujutji pegkeja nunak, aents pegkegchaujai kumpaniamua nu emestawai.”
Dekas aneaku pujakjum tudauk takasaigpajum. Atum ainajum anuiyatijum, Apajuinu dekaskea nu wajumketijum shiig dekachutigmesh ainajum nuna datsaagtinme tusan tajai.
Atum ainajum anuiya: “¿Jakau aidaush wajuk nantajagtinuk ainawa? ¿Wajuku iyashimkag midiagtinaita?”, tautigmesh amainaitjume.
Anentainkachuh, jigkai ajaamua duka kaumainai nunikmatai nuwiya ajak tsapamainai.
Trigo ajakmakuik dukegkau ajatsuk, jigkayí ajataiyai, tikich ajakshakam dutiksaik dutiktaiyai.
Dutikamun Apajuí wajuk wakegawa dutiksag tsapapawai, dutika makí makichik jigkainak wají ajakaita dutiksag suwawai.
Nunisag tikich kuntin aina dushakam betekak ainatsui, aentsun iyashishkam kuntindaujaig betekchauwai, chigkinushkam nunisagke, namakshakam aushá ainawai.
Aantsag nayaimpinmayash ai, nugkayash awai. Tujash nayaimpinmaya aina nuna shiigmajish awai, nuniai nugkanmaya aina nuna shiigmajish nunisagke.
Nunisag etsá etsantaijish ai, nantú etsantaijishá awai, tuja yaya aidau etsantaijish awai; ayatak yayakeshkam betekak etsantuinatsui.
Numamtuk atinai aents jinau nantajagtina dushakam. Aents jakau nantainakug, iyash atakek kaugchatnun iyashimak nantakiagtinai.
Iyash kakaakchau ukusbau aajakua nu nantaak, shiig pegkejan iyashimak nantakiagtinai. Aents jakauk iyashí atsumnachu asamtai ukusbauwa duka, senchigtin waigkag nantakiagtinai.
Nugkaa yutuna duka, nugkaya iyashia nuuwai; nantaktina duka, nayaimpinum pujustina nuuwai. Awai nugkaa pujaku iyashimtai aantsag awai nayaimpinum pujaku iyashimain.
Aikasag agagbaunum: “Apajuí nagkamak Adagkan najanauwa nunak ju nugka juwi pujumainun iyashin najanauwai.” Untsu inagnak Adán aajakua duka Kristu aajakuí. Nunú iyash nayaimpinum pujaku iyashimkatna nuna iyashimak nantakiu asamtai, iishkam nu iyashik jukitnaitji.
Yamaikik iyash jauwa nu ajutjamainaji, duwi dekas iyash jachauwa duka ajutjabiagtinai.
Adagkak nugka jukí najanamu asa nugkaya aajakuí, tuja Kristuk nayaimpinmayayai.
Jutii iyashí aina juka, Adán nugka najanamua nunú iyashik ajutjamainawai. Untsu atak iyash jukitnaitag duka, Kristu iyashimkawa nujai betekak ajutjamtinai.
Nugkaya iyash iyashimkau ainag antsaik, nayaimpinmaya iyash iyashimkatnaitji.
Yatsug aidauh, ubag aidauh, juna tajime: Neje numpajai pachimja najanamua duka, Apajuí inamtaijinig wayashtinai. Iina iyashí jauwa juka, ajumaish tuke jachataiya nuwig waimaitsui.
Tuja Apajuinu yaunchuk dekaachbau uukbau aajakua nuna ujajime: Jutiik ashí jinashtinaitji, tujash ashí yapajinkau agtinaitji,
waamak piit tsuwisaik niimtayama numamtuk, trompeta inagnaku umpuamu antamuik jakau aidauk nantajagtinai, ajumaish tuke jakachagtinun; nuniai jutii iwaaku aidautik iyashí yapagtam agtinaitji.
Dekas atsumnawai iina iyashí kaujá megkaena ju, ajumaish kauchu atinme tusa; yamai iyash jinin aina jushakam, ajumaish tuke jachau atinme tusa.
Nunik iina iyashí ajumaish kaugchatnun, ajumaish jakashtinun iyashimkagmataig, chicham agagbaunum: “Jaamua duka depetkamu juwake,
yamaik jaamua duka jutiinak mantamaitsui. Depetkamu asamtai jaamush atsutnai, ukumamushkam atsutnai”, tibauwa nu uminkatnai.
Yaunchkek Moisés chicham umiktinun agajua nu ii umishtin tunamainaku jinujakuitji.
Tujash Apajuí see taji, ii Apuji Jisukristu jaamunak depetkau asamtai, jutii niiní dekaskeapi tuidautik jaamuk ishamainatsug duwi.
Nuaduí atumek aneetaig yatsug aidauh, ubag aidauh, emetmamjajum pujusjum Apu Jisusa takatjig mijattsuk ematajum; wagki atumek dekagme, jutii Kristunu takainag juka wainkaik takainatsji.
Jisusa nemajuidau yaigtin kuichik anentag ijumkugmek, Galacianmaya Jisusa nemajin aidaun wi jintintuauwaitag dutiksagmek atumesh dutikatajum.
Ashí tumigtin makí makichkitijum atum takasá wajupa jukiugme, nu akantsajum ukú pujutajum. Dutikamu asamtai wi taattag nuaduik kuichik ijumjata tabauk atsutí.
Wi anuí taan atum aents etegkawagmin cartan agajan susan Jerusalén awematjai, atum kuichik anenjauch ijumjaujum nuna dekaatnume tusan.
Nuna dutikachkunush, wisha wemainaitkunuk ditajai ijuntsan wemainaitjai.
Tuja wi atumiin minaknuk, Macedonia nugka atú minittajai.
Nuniknuk atumjai wajumak tsawan pujusta tajai, nuniachkunush yumi tepeatta nunak anuí pujusnukeash inagkeakintag tajai, nunikan wegakuish atum yainkamnujum tusan.
Nuniau asan ayatak nagkaemaku wainká ukutnak dakitajime, dukapech tsawan atumiin pujusta tau asan, Apu Jisusash aatus wakegakuig.
Yamaikik Efeso pujuttajai, jista Pentecostés inagkeakta tau asan.
Nu jistatin imá kuashat tuwaidau asagmatai, Apu Kristu chichamen etsegkatjai tajai, kuashat aents aidau kajegtuinaigkishkam.
Timoteo anuí taakuishkam shiig anentsajum jukitajum, niishkam wi Apu Jisukristun takajag aunak takaju asamtai.
Nunin asamtai makichkitigmekesh imanchau diisaigpajum, dutiktsuk shiig anentsajum yaigtajum ni minai minakuish, wagki wika tikich yatsug aina nujai dakaku pujaji.
Atumin ijagtamsati tusan yatsug Apolosan, tikich yatsug aina nujai wetá tusan kuashtá segajai; tujash yamaikik anuí minimainjig wakegamuk atsujui, tuwig minimainji ajit duwi minittawai.
Atum Jisukristui kajintsá anentaimjum nunisjumek aneaku pujakjum, aishmag wajasjum kakanmamsatajum.
Ashí atum takaajum duka, anenkai takastajum.
Yatsug aidauh atumek dekagme, Estéfanas nugka Acayanmaya nu niina nuwejai, uchijí aidaujai dekatkauk Apajuí nemagkajua duka, nunikaju asag Kristu nemajuidaun senchi yainawai.
Nuaduí atumek ju aents yaimainak takaina junin aina nu tabau antugkatajum.
Shiig aneajai Estéfanas, Fortunato, Acaico aatus tajutuawag atum dutikmaina nuna dita kuashat yaintuidau asagmatai.
Dita mina wakanjuí ichichtujajui, aikasag atumnashkam ichichtamjajui. Aents junin aina nunú atumek puyatjusjum diimain ainagme.
Jisusa nemajin aidau Asianmaya kumpamjamainawai. Aantsag Áquila ni nuwe Priscilajai, ditá jeenig ijunaina dushakam Apu Kristu daajin kumpamjamainawai.
Ashí yatsug aidauh, ubag Kristu nemajin batsataina dushakam kumpamjamainawai. Antsagmek atumesh makí makichkitijum pempentunisjumek shiig anendaisajum kumpamdayatajum.
Wi Pablon ju kumpamdayamunak mina uwejuí agatjime.
Makichik aentskesh Apu Jisukristun aneachuk, ¡nigki suwimkan jukittawai! Wagki Apu Jisusak waamak taattawai.
Atumnash Apu Jisukristu wait anenjamjatnume.
Wika atumnak Kristu Jisusan aneag dutiksanuk aneajime. Aatus atí.
Witjai Pabloitjai, minak Apajuí Kristu Jisusa chichame etsegtukti tusa wakegau asa awetiuwai. Yatsug Timoteojai pujusan atum Jisus nemajutijum yaakat Corinto batsatutigmin papiin agajan awetakun kumpamjime, nuigtú Acaya nugkanum batsata nunashkam kumpamjai.
Ii Apají Apajuiya nu, iina Apuji Jisukristujai wait anenjamag, shiig agkan anentaimsa pujuta nuna atumnash amastinme.
Emematiagmi Apajuí, ii Apuji Jisukristun Apajiya nu, niiyai jutii Apají tuke wait anenjamna duka, nigki Apajuí ichichkagtina dushakam.
Nigki ichichmamtanash sujamui ashí ii waitiamunmash, ditash tikich waitiagtaish dutiksag ichichkagtugtinme tujamu asa.
Kristu waittsauwa nunisaik jutii ni nemajuidautish kuashat waituinaji, nuniakuish imá niinig kuashat ichichmamainuk ajutjamainaji.
Jutii Apajuí chichame etsegjin, tikich aents waitkagmainakuish shiig aneenaji, jutii nuniamu diisjum atumesh ichichmamjajum uwemjatajum tabaunum. Tuja Apajuí jutii waitiajin ichichmamtan amakuishkam atum aidautigmesh: Jutii waitiajinish aikasagkeap Apajuí ichichtamjattaji, tusajum dekamainaitjume.
Jutiik atuminig kajinmasa anentaimainaji, wagki atumek jutii waituinag nunisjumek waitiakjumesh, Apajuí ichichmamtan sujabaujai ichichmamaidau asagmin.
Yatsug aidauh, ubag aidauh, jutii Asia nugkanum batsamsaja kuashat utugchatnum waittsabiag nu dekaatajum tusan wakegajai. Jutiik tikima atsanja nagkaemainchaunum jegantú asaja: Iwaakuk jiinjashtatjiapi, tibaiji.
Nuniaku: Mantamnati, tujamainakui anentaimaina imanika anentaibiaji. Tujash nu dekamtijamabi iík anenmamtsuk, Apajuí aents jakaunash inanna nui kajintsá anentaimtan.
Nuniau asajin Apajuí agkanmitkagmabi, dutijamsag ii jamain ishamain ataish ayamjutpaktatui. Nunin asamtai nigkiap ayamjutpaktatji tusa imá niinig kajinmasa anentaimainaji.
Atum jutii pachijattsajum Apajuí augjumin, tikich aidaush jutiin pachijattsag Apajuin aujiagtaig, kuashat tikich aidaush Apajuin see tumain ainawai, Apajuinumia pegkeg juwamua nuna wainaidau asag.
Aents aidau ditá yachajinig anentaimas yujau aina nunitsuk, jutiik Apajuí wait anenjamsamtai pegkeg aina duke anentaimainaku, tikich aidaujaish kuitamamka imagnisa yujaidau asaja, atumjaig nuní nagkaemasa kuitamamka yujasmayag duwi eme anenmabauk ajutjamainaji.
Wi papiin agatjamjim nuwig, tikich wají pachisaik atum aujkugmesh antukchamnukesh agatjashbaijime, nuniau asamtai shiig ausampap dekawagtatua tajime.
Atumek yamaik ii kuitamamsa yujasmayag duka shiig dekatsjume, tujash Apu Jisusa emtin ijunjatnaitag nunú tsawantinig dekajuatnaitjume, jutii wajuk pujusuitji nunú. Nunikjum shiig aneakjumin jutiishkam nunisaik atum dutikamua nu diisá shiig aneastinaitji.
Wika Macedonia nagkaemakun atumi tajuan wainkan ukuakun, nuwiya waketkunchakam ataktush wainkan ukuktajime tusan anentaimsabiajai. Nuna nuniakui atum minashkam wi Judea nugkanum wegakuish, atum yainkamnujum tau asan.
Wi nuna nuniktajai tiuwaitag nunash ¿anentaimtsukek tiuwaitag? ¿Atumek minishtinaitkumpap wainak minittajai tawa tujutjumek?
Tujash Apajuí ni tibaujinak betek umina nu dekagtamui jutii wainka atum tsanuachbaunak.
Wi, Silvano, Timoteo, jujú aidauti Jisukristu Apajuí Uchijiya nunú pachisaja atumnak ujakbaijime. Jisukristuk: “Yamaiya juwi dutikattajai” ti, ajuma duwi “dutikashtatjai” tujakchauwai. Nigka ni chichakbaujinak imatiksag umijakuí.
Wagki Apajuí ashí anagkagtuamua duka, Kristui ashí uminkauwai. Nuaduí Apajuí emematuinakuik: “Aatus atí”, tuinaji Kristu Jisus pachisa.
Tuja Apajuiyai jutiin atumnashkam Kristu nemaju asajin ashí ijupag niinu etamkajua duka.
Dutijamak: Juka midau atinme, tujamu asa emtikak Wakaní Pegkejiya nuna sujamsajui. Nuna dutijabau asamtai dekainaji, atakeap pegkeg aina nuna sujamsatnaita tusa.
Tujash wi Corinto minitjai tusa anentaimsamun minichag nunak Apajuí dekagtawai. Tuja wi minitjai taja nuna dekas tuchataik Apajuí suwimkan sujustí tajai. Wi anuí minichag nunak atumin kakaakan chichagkun wake ebeskaijim tau asan minichmajai.
Jutiik atum kajintsá anentaimjum duka: Ii wakegamu dutikatajum, tusaik tumaitsujime, atumek Kristui kajintsá anentaimu asagmin ayatak yaimkatasa wakegaji dakujustinme tau asaja.
Nuaduí: Dekas wechatjai, ditan wake besemag anentaimtiká wekayig, tusan juwakbaijai.
Atum mina shiig anemtijumaintigmin wake besemag anentaimtiktaish, ¿yaki minash shiijash anemtijusti?
Nuaduí ayatak agatjabiajime, atum mina shiig anemtijumain aidautigmin wake besemag anentaimtiktan dakitakun. Wika shiig dekajai, wi shiig aneakuig, atumshakam shiig aneemainaitjume.
Tujash wi papiin agatjabiajim nunak, senchi uyumaka waitiamunum buutkun pujusan agatjabiajime. Tujash atumin wake besemag anentaimtijatasanuk agatjashbaijime, ayatak wi atumin senchi aneajim nuna dekaatnume tusan agagbaijai.
Tuja mina makichik aents wake besemag anentaimtijujua duka, imá minakek dutijuache, ashí atumesh nunikugmeapi tajai. (Junak wika nunú aents dekas pegkegchau takasbaujiya nunak awagkinuk chichaa wekaechattajai).
Atum ainajum nuwiya imá kuashtatijum nu aents suwimak susauwaitjum duka: Maake, anuig atí.
Yamaik atumek tsagkujajum anentai ichichtugtajum, wake besemag pujak shiig pujuschamin dekapí.
Nuaduí, atum yaunchuk ni aneejakuitjum dutiksagmek aneetajum tusan segajime.
Duwik juna pachisan agatjabiajime, dekas wi tabaunash umikagtimpash tusan dekapsatasan.
Nuaduí atum tsagkujattajum nunak, wisha tsagkujattajai. Wi anuí atumjai ijuntsan pujusan Kristu emtin tsagkugmainaitag dutiksanuk.
Nu aaja dutikaku jutiik iwanch tsanujati tusaik agkantak idaitumaitsui, wagki dekaji ni pegkegchaun takamtijamsatatus wajuk anentaimnaita duka.
Yamajam chichaman Kristu pachisan etsegkatasan yaakat Troas jegaa ai, kuashat aents Apajuí chichamen dekawagtatus wakeyagmayi;
tujash yatsug Titun wainkachu asan wakeesan takamainchau dekapeakun, ditanak ukuakun Macedonia nugkanum webaijai.
See tajai Apajuin, Kristu depetmakua imanuk etamu asamtai, jutii ni chichame etsegbauwa dushakam pegkeg kugkuina iman, ashí yantamnum etsegbaun wakejus antuidau asagmatai.
Jutii Kristu pachisa etsejuinag duka, Apajuin shiig awagmawai. Juna antuk umiidaunak Apajuí uwemtikainawai. Jujú chichamak pegkejai chichaman umiina nuwig, tuja megkaejatin aina dushakam jujú chichamnak antuinawai.
Jutiik, tikich aidau kuichkin jukitasag wainak tsanumag chichaman etsejin aina nuninatsji, jutiik Apajuí awetabiu asagmatai dekaskenum ni emtinish etsejuinaji, nuigtush Kristujai ijutkau asaja.
Wi juna pachisan chichaakuig, atumek: Ni eme anenmamkumpap tu wekaewa, tusagmek tujutmain ainatsjume. Atsa tikich wajukena nunikaik, ¿Jutiin pachijatus papiin agajagbau jukí atum iwaintumainaitjim?
Jutii anentaimsa papiinum agamaina numamtuk awajkamutigmek atumetjume, nunin asagmin ashí aents papiin aujus shiig dekamaina numamtuk, atumnak shiig dekagmainawai, atumi pujutjum yapajidaun wainaina nuaduí.
Kristuk, jutii chicham etsejuinag jujai ni pegkejan dutikauwa nuna aents aidaush wainkatnume tusa wakegawai. Tujash nigka jujú chichamnak aents aidau wainkati tusag papinumag agagchauwai. Nuigtushkam Apajuí chichaman kayanum agag Moisesan susauwa dutikag agagchauwai. Dekas atumnak Apajuí tuke pujuwa nunú Wakaní Pegkejiya nujai atumi pujutjuminig yapagtamawaju asamtai, tikich aidaush Kristu atumin yapagtabauwa nunak wainkagtatui.
Apajuiyai kajintsá anentaimainaku, Kristu atumiin dutikauwa duka dekaskeapi tuinaji.
Juka imá jutiik imatiksa takainaji tumamaitsuji, ashí jutii takainag duka Apajuí yaimpasmatai takainaji.
Nigki mina takagtin agtinme tusa jutiinak ni inake etamkauwai, yamajam chicham apakbauwa nuna etsejin atinme tujamu asa. Jutii chicham etsejuinag duka chicham umiktin aajakua duchauwai, juka Wakaní Pegkeji takaamua nuuwai. Wagki chicham umiktin aajakua nu umiachbaunmag Apajuijai tuke kanaaku kanatnum ejekagtiuwai, tujash Wakaní Pegkejiya duka pujut tuke atinun sukagtawai.
Chicham umiktin kayanum agagbau aajakua nunú, Apajuijai tuke kanaaku kanatnum ejekagtiuwa nu, Moisesa yapiin winchamtin awajtusmatai, Israel aents aidauk Moisesa yapiinak diimainchau dekapjajui. Duka, dukap asa megkaekatnaitak ibau wajasuí.
¿Dekas Wakaní Pegkeji jutiiní takaamua nuna tsaaptinji aan nagkaemas amainchaukaih?
Chicham umiktin bakujatmainaitak iman aajakua nuna nagkaesauwai, Apajuí: Aentsú bakumamainjig atsawai, tawa nu etsegbauwa duka.
Nu chicham umiktin iman aajakua duka, yamai yamajam chicham Kristu pachisa etsegna nujai apatkamak imanchauwai.
Chicham umiktin megkaekatnaitak iman aajakua nuna nagkaesau atinai yamajam chichama juka. Jujú chichamak ajumaish megkaekashtinai, tuke atinai.
Nuaduí nunú dekaidau asaja jutiik shiig kajintsá chichagkagtuinaji.
Moisés yapiin winchamtin wajasú asa, ju megkagun Israel aents aidau wainkainum tusa, jaanchi juki yapiin ejakua numamtukek jutiik wajainatsji, wagki Kristu chichamega juka tuke megkaekashtin asamtai.
Tuja Israel aents aidauk Moisés chicham umiktinun agajua nunak, shiig antumainchau dekapjajui. Nunijakajua nunisag yamaikishkam, nuna chichaman aujuinakush antumainchau dekapenawai, jaanchi ejakbau asa shiig wainmainchauwa numamtin juwakaju asag; tujash imá Kristuig kajintsá anentaibaunum shiig antumainaitji.
Ashí aents Apu Jisukristui sujumankaju aidauk, ni dekamtikbau asa shiig paan dekainawai.
Iina Apuji Jisukristuk wakani, nunin asamtai Wakaní Pegkeji jutiiní pujus chicham umiktajum tibau umiktasa waitujakbauwa nunak agkanmitkagbauwai.
Dutijabau asamtai yaunchuk iina yapiin jaanch ejatkamua numamtin aajakuitag nunak, yamaik Kristu pachisa dekainag nuaduí, Wakaní Pegkejiya nu anentaimtam yapagtugma Kristu anentaimtajiya imanuk etamji. Dutijamu asamtai Kristu wajukuita nuninuk weenaji. Nunak ni Apu Jisus dutijamu asamtai nuninaji.
Jutiinak Apajuí wait anenjamag, yamajam chichama ju etsegkatajum tujabiu asamtai, mijattsuk chichagkagtuinaji.
Nuniaku uuká takaamu nuigtú tikich datsanmain aina duka ashí idaisau asaja, tsanumsaikish chichatsuk, Apajuí chichamesh yapajiasa etsegtsuk, imá dekaskea duke ashí aents aidaush pegkeg diiyamua nu Apajuish dekamunum chichakagtuinaji.
Tujash yamajam chicham etsejuinag juna dekamainchau dekapena nunak, aents megkaejatin aina nu nuninawai.
Dita dekaskeapi tuinatsu nunak, iwanch ju nugká apujiya nu antumainchau emamu asag nuninawai. Nuaduí yamajam chicham Kristu pachisa etsegbauwa junak dekamainchau dekapenawai, Apajuish wajukuita nunak, Kristu iwainawai tusa pachisa etsegbauwa juna.
Chichagkagtuinag duka iinu pachisaik chichatsji, Jisukristu dekas Apua nu pachisa chichagkagtuinaji; tujash jutiik Jisukristu aneamunum, atumí inataigmia nunin ainaji tumamainaji.
Wagki Apajuiya duke suwen tsaaptin emati tima, tsaaptin emauwa numamtuk, jutii anentainish Apajuí imanjiya nu shiig dekaatnun, tsaaptina numamtinun amasuí. Ditash tikich aidaun Apajuin pachis shiig dekamtikatnume, jutiin Jisukristu Apajuí wajukuita nuna shiig dekamtijamauwa dutiksag tusa.
Jutiik duwe jukí ichinak najanamunum, nuna initken wají wakejumain pegkeg egketiama numamtuk awajkamu ainaji, Apajuí ni senchijí sukagtamua nunú iiní au asamtai.
Nuaduí utugchat ajutjamkuishkam epegsaikí auwaitji. Uyumamu imanik ajutjamkuishkam, wajukawajak tusaikish tuinatsji.
Iina shiwaji aidau waitkagmagtaish imá iinakek Apajuik idaitamtsuji, suwimjamainakush mantamtanak mantamainatsui.
Jutii tuwí wegaji nuwig, Jisusan maatatus itujujakú aina imatijamainaji. Jisus imatikajakbauwa nuna tikich aidaush jutii pujutinish betek nagkaema nuna diisag, Jisusap ditanak maam amainnash kuitamainawa tusag dekaatnume tabaunum. Nunin asamtai jutiik, Jisus pachisa etsegbaunum ni mantamdauwa nunisaik mantamnatasa umintsá yujainaji.
Jutii mantamnamainnum yujasá chicham etsegkamunum, atumesh pujut tuke atina nu jukiu ainagme.
Tujash agagbauwa nui: “Kajintsá anentaibau ajutu asamtai chichagkagtajai”, tibau awai, nuaduí jutiishkam nunisaik kajintsá anentaibau ajutjamu asamtai chichagkagtuinaji.
Apajuí, Apu Jisus maamunak inankiuwa dutiksagkeap jutiinash inantamkiag, atumjai ijupag niina pujutaijin jujamkiagtinaita tusa dekainaji.
Duka atum aneamunum imanikaik waituidau asajin, Apajuí aents aidaunashkam yaigtatui. Dutikainam juní kuashat Kristun nemajuinak, Apajuinashkam ni wait anenkagtugbaunum see tuinak imá niinak emematiagtatui.
Nuaduí iina iyashí muuntuch wegak mijamkuishkam, iina wakaniya nu kashí kashinig ayatak senchimeakui mijamtsuji.
Ju nugka juwi yamai waituinag duka, Apajuí pujut pegkeg tuke atinun sujamsatna nujai apattsa anentaimtamak wainkayai.
Aatus asamtai jutiik ju nugkanmaya wainainag juka puyatjutsuk, dekas nayaimpinmaya ii jukitin wainchamua nu imá senchi puyatjusa anentaimtiagmi. Ashí wainainag juka megkaejatin ainawai, tujash eke wainainatsug nuuwai ajumaish tuke atina duka.
Jutiik, ju nugka juwi jega jegamkamu aina nunin ainaji, aak tuke pujuchua numamtin. Tujash iina iyashí aak mamumaina numamtuk wajataishkam, Apajuí tuke atinun nayaimpinum umigtamkamu amastin ajutjamui. Duka aents takasbauwa nunin achatnai.
Nuaduí wajukaik yamajam iyash nayaimpinum pujustina nu waamak jukiag tusa anentaimtuinaku, shiig aneasa pujumain dekapenatsji.
Nunú yamajam iyashia nu iina wakaninak, wisú aig tusa nugkutiama numamtuk awajkatnai.
Ju nugka juwi batsamsaik tuke shiig aneasa batsatainatsug duka, jakata tau asaik nuniatsji, yamajam iyashin Apajuí nayaimpinum umigtamkawa nu jukita tau asa nuniaji. Wakegainaji ju iyash waitin aina ju ukuaku, yamajam jukí nu iyashimka waitkas pujustasaja.
Apajuí umigtamkauwai nunú iyash ii jukitna nunak. Nuna jukitnume tujamu asa emtikak Wakaní Pegkejinak amasuí.
Nuaduí tuke kajinmasa anentaimauk ajutjamainaji, wagki iina iyashiya jujai pujakuik, tikich nugkanum batsatu wajukmaina numamtuk, Apu Jisusjai atushat pujuinag nu dekaidau asaja.
Yamaik duka wainchayatku, jukitnapitji tusa kajintsá anentaibaunum batsatji.
Duwi wake besemjak batsattsuji, jujú iyash idaiku Apu Jisusjai pujustasa wetinaitag nu imá senchi wakegau asaja.
Nuaduí iwaaku pujaknush, nuniachkunush ni pujamunum wakanush, niina shiig awagma nunak takagsamig tabaunum kakanmamainaji.
Tsawan jegatnai ashí aentstí Kristu emtin ijunjatnaitag nunú, nunikbaunum makí makichik aents nugká pujusá takasbauji pegkeg ataish, tuja pegkegchau ataishkam dutiksag susatnai.
Nu nuniktin dekau asaja, puyatjusa tikich aents aidaush Kristu nemagkatajum tusa imatjuinaji. Nunak Apajuik shiig dekagtamui, nuniau asamtai atumshakam shiig dekamain ainagme.
Juka ataktú jutii emematmamsa chichaaku tatsuji. Tujash jutii pegkeg tuinag nunú atumesh dekaatajum tusa wakegainaji. Nunikjum aents aidau pegkejan takaak wajukmaina numamtuk wajaina nu, wi dutikag nuna dekainatsu dushakam shiig ujakminjum tau asan.
¿Atumesh jutiik pachimasa chichau asajinig, auk imaankau asag tu yujainawai tukagtuinajum? Imaankau asaja, juka Apajuí ememattasa taji, tujash imaankau asajaik chichagkagtuinatsji, juka atum yaigkagtasaja etsejuinaji.
Kristu senchi anempa nu dekaidau asaja, niina chichameg wakeesa etsejuinaji. Nigka ashí aents aidaunum mantamdauwa duwi, ni nemajuinaku ashí pegkegchau takatak idaisau asá jakaujai betek ainaji.
Kristuk ashí aentsun uwemtikatatus mantamdauwai. Nunin asamtai aents niina nemajuidauk, dita wakegamun taká batsamtsuk, Kristu ditai mantamna nantakiuwa nudaun takamain ainawai.
Nuaduí jutii Kristu nemajin aidautik Apajuí nemagchau anentaimaina nuninuk anentaimainatsji. Yaunchkek Kristu nemagchau anentaimaina nunin aajakuitji. Tujash yamaik nuninuk anentaimtuinatsji.
Nuaduí aents Kristun nemajuidauk duwik pujutinak idayinak, yamajam pujutan jukiaju asag, dekas yamajam aents ainawai.
Ashí nu aina nunak imá Apajuik dutikawai. Nigki ni Uchijin awetugmauwa duwi niijaish igkunikuitji, dutijabau asa jutiinashkam, tikich aents aidaush, Apajuijai pujutjum iwajatajum tusa ujaktajum tujabiuwai.
Nunak Apajuí ni Uchijin awemauwai, ashí aents aidauk epegtumatnume tusa. Dutikamu asa, iina tudauji aidaunash pachitjamtsuk idaitugmasui. Tuja jutiinak: Apajuijai pujutjum iwajatajum, tusa chichagkagtuktajum tujabiuwai.
Kristuk makichkish tudau aina nunak takaschauwai, nunikunak Apajuí jutii tudaujin niinak aents tudaujai betekak emauwai. Ni nunikbaujin iishkam uwemja niijai ijunjau asajin, yamaikish tudau ainajinig, tikima pegkegma iman diigmaji.
Jutiik Apajuí chichame etsegbaunum yaimin ainaji. Nunin asaja segajime: Apajuí wait anenkagtamun iwaintugmakua nu shiig dekaajum, ni chichamesh ayatak antukjum idaitsuk unuimagtajum tusan.
Wagki agagbaunum chichaak: “Tsawan wi antugmainaitjam nu jegau asamtai untsugkumin antugkan aikmajame, dutikan uwemainjum tsawanjum jegagtamatai yaigmajame”, tawai. Nu tsawantak yamaiya juuwai Apajuí aigmamainuk. ¡Yamaiyai tsawan uwemaina dushakam!
Tikich aidauk pegkegchaukesh iwaintuinatsji, ii takainag nuna pegkegchau chichajinum tuidau asaja.
Ayatak dekas Apajuin inakempap ainawa tusa dekagmatnume tabaunum, waitiakuish, atsumakuish kuashat katsuntuinaji.
Iinak achigmakag asu asutamainakua egkepawagmayi, jetepainakuish waittsabiaji, takatash imanik takabiaji, kanutskesh tuke tsawampabiaji, yujumak yutsuk yujasaishkam imanik waitbaiji.
Nu imaninakuish shiig pujuidau asá: Dekas Apajuí inakempap ainawa, tama agbaiji. Apajuin chichamega duka shiig dekainaji, nuniau asaja tikichjaish shiig anendaisa, uyumat aneakas pujuinaji. Wakaní Pegkeji jutiiní puja nu yaimpasmatai, tikich aidaush dekas aneamunum emamkesa shiig takasbaiji.
Chicham dekaskea dushakam, Apajuí senchijí iiní ajutjama nujai takasbaiji. Nunin asajin jutii shiig pujamujiya nunú, ii shiwaji aidaunum ayamjumamaina nuwishkam yaijatkauwai.
Aents wakejutpas eme anenjamas jujamainai, tikich aents dakitjamaidaush ainawai. Aents pegkegnum chichagtamainai, tikich aents pegkegchaun chichagtamainawai. Tikich chichagtamaidau: Waitjin agmae tujamainai, tikich chichagtamaidau: Waitjuchu agmae tujamainawai.
Tikich aents waipachu utugtamaina numamtuk awajtamainai; tikich aentsuk shiig waipau utugtamaina imatijamainawai. Mantamattak awajtamainaigkish, iwaaku pujaji. Suwimkan imatijama sujamainakush mantamachajui.
Yatsug aidau, ubag Corintonmaya aidauwah, jutiik dekaskea duke ujakbaijime, ii anentaibaujiya duka uusá tutsuk, ashí ujakbaijime.
Jutii aaja nuniajinig, atumek uusá anentaimjume.
Nunin asagmin (muun uchijí aidaun chichajama dutiksanuk tajime), wait aneasjum minash atum anentaibau ujatkatajum, wi atumin uutsuk tajim aikasjumek.
Jisusa nemagchau aina nujaig nuwenawaigpa. Aantsagmek pegkegchau dutikainamush atuetukaigpa. Wagki, dita anentaimaina duka jutii anentaimainag nujaig betekchauwai. Ditak Kristunak umijuinatsui. Nuaduí pegkegchaun takaina duka, pegkejan takaina nuna kumpajig amainchauwai. Suwea duka tsaaptinjaig apatdaimaitsui.
Kristuk iwanchjaig makichkish apatdaimaitsui. Nunisag Kristun nemajuidaushkam Kristun nemagchau aina nujaig ijunmaitsui.
Atum ainagme dekas Apajuí pujutai aidautigmek. Apajuí jeega duka apajimtai aina nuna jeeg amaitsui. Apajuí chichaak: “Ditai pujustajai, nunikan ditajaig wetajai. Dita mina aentsug atinme, nuninakui wi dita Apají atajai”, tiuwai.
Junashkam Apajuí chichaak: “Tupandaijatajum aents pegkegchaun takaidaujaig, nuniakjum ashí tunamamain aidau takasaigpajum, nunikagmin wi atumnak jukitjime,
dutikan wi atumin Apa atajai, tuja atum mina uchig, mina nawantug atajum, tiuwai Apu ashí senchigtina nunú.”
Nuna aatus anagtabau asamtai aneetaig yatsug aidauh, ubag aidauh, shiig kuitamamsa pujaku iina iyashin, wakannumash pegkegchau etamaina duka ashí idaisa pujumainaitji. Apajuí ajantusa diinaku, ni pegkegma ibauk atasa kakanmamainaitji.
Dekaskenum anejattsa dijattsatajum, wagki makichik aentskesh pegkegchauk takagsachmayag nuaduí. Jutiik atumin pegkegchau etamainuk jintintuachuitjime. Makichik aentsú wajiiji atankitasaikish wainkaik tsanugchabiaji.
Wika junak atumek nunin ainagme tusan augmatkun tatsujime. Yaunchuk tibaijim nunisnuk, wika atumnak aneajime ijuntsan pujustasan, jaaknush atumjaig jakatasan wakegajai.
Dekaskenmag ii anentaibaujiya duka uusá tutsuk ashí ujakbaijime. Atumin anentaimtaknuk ememasan anentaimjai. Waitiaknush atumiin anentaimkun shiig aneasan dakunkut pujajai.
Macedonia taawabiag duwi nagkamsa waitiag nunisaik yamaikish ayamsaik batsattsuji. Ashí yantamnum utugchatak igkuibiaji, tikich aidau jutii etsegbaunak dakituidau asag pampanjamainakui ishamkagtaku.
Tujash Apajuí aents waituidaun anentain ichichtina nunú, Titun awetugma jutiinash anentain ichichtamjabi.
Tujash imá ni taa duwikik nunikchamjai, ni atumin waipak ichichmamjau asa, atum jutii waijatkatasa wakegamun, nuigtú wi waitiamu antukjum kuashat wake besemag batsatkujum, uyumatjuinajum nuna ujatkamtai antukan, nuní nagkaemasan shiig aneasmajai.
Tuja wi papí agaja awemamu ausajum, imá senchi wake besemag anentaimsamugmin ujatkamtai antukan, wishakam kuashat wake besemag dekapjabiajai. Nuniknush nunakek anentaimtuk pujatsjai. Dekas awemamainchauna awemayag tusankesh anentaimtatsjai.
Yamaik shiig aneajai, tujash atum wake besemag batsamsaujum duwi nuniatsjai. Atum wake besemag batsatkujum Apajuiyai ataktú wakitkiujum duwi. Duka Apajuí dutijamkui nunikugme, nuaduí atumin pegkegchau awagmamaina duka dutikashjiapi taji.
Apajuí wake besemag anentaimtijama nunak, iina pujutin yapajia uwemjati tusa dutijamui, nuniau asamtai nu anentaimtaku waitú pujumainuk atsawai. Untsu Apajuí nemagchau aidau wake besemag dekapenayatak pujutjin yapajinashkug, Apajuijai tuke kanaak kanamain ainawai.
Atumek wake besemag pujakjumesh Apajuí wakega dutiksagmek katsunjaugme. ¡Nunú yamai diistajum wají ajutjamsaje! Nunak atumiin utugchat awa nuna shiig dekamtijamak, minashkam ayamjutkatatus dutijamawaje. Kajeamush, nuigtushkam ishamamush ajutjamsaje, nunikjum mina waitkatasajum wakekaugme, nunikjum ya pegkegchaun takaawa dusha suwimak susaugme. Nu dutikaujum duwi iwainmamkaugme, atumesh dekas nunú pegkegchau dakituinajum duka.
Wi papiin agagmayag nunak imá aents pegkegchaun takasua nuna yaigtasanuk agagchabiajai. Nuniachkunush pegkegchaun takasua nuna apajin yaigtasankesh agagchabiajai. Ayatak atum jutii puyatjusjum antugkagtajum nuna iwaintuktasan agatjamjime.
Ashí nu atumin nagkaetamkiuwa duka jutiinak ichichtamjauwai. Tujash nunú ichichmamjamua nuní nagkaemas shiig aneasmaji. Tito shiig dakujus pujau wainku, duka ashí atum aidautigmeap dakujutak egketuaugme taji.
Wi atumin ememattsan anentaimtamun Titunash ujakmajai. Nuna tija nunak pegkegchauk juwakchajai. Ii ashí dekaskea nu pachisa atum ememattsa tibaijim nunisag Titushkam waipakaje.
Nigka atumnak senchi anempajume, ni atumin segapakuish betek umijujakbau asa. Nuigtushkam eme anentsá jukimu asa.
Wika atumiin shiig kajinmamsan pujag duwi shiig aneajai.
Yatsug aidauh, ubag aidauh, Jisusa nemajuidau Macedonia batsata nuna Apajuí wajuk wait anentamujin ditan iwaintuke nuna pachisan ujaktasan wakejajime.
Ditak senchi waitiamunum batsatiatak, shiig aneasag dakunkut pujusag ujunauch ainayatkush, wiyakuch wajukmaina imanisag wakejus tikichin anentag yaigkaje.
Wi dekas wainkamujun ditanak etsegtajai, dita dutikmainji ajamun diisag wakejus, dita anentaimtusbaujin inagkeasajashkam anenjauch susagmayi;
ditak nagkabiag, yatsug aidau, ubag aidau, Apajuí nemajuidau Jerusalén batsata nunú yaigmí taji tusag segatiagmayi.
Wi anentaimtusbauwa nuna inagkeasag dutikawagmayi. Dekatkauk ashí ditá pujutinak Apu Jisukristun idaitusag, nuaduí wi Apajuí wakegamun taja dutiksag umikagmayi.
Nuaduí Tito chicham susá awemaji, ni anuí taa, atum tikich wait anenjatin ijumkujum nagkabauwaitjum nuna jukiti tusa.
Atumek ashí wagaagme, Kristui dekaskeapi tusa nemagtanmash, tikich chicham dekatnumash, dekaskea nu shiig dekatnumshakam, atum jutiiní unuimajuitjum dutiksagmek, tikich aidaushkam aneasjum yayajume. Antsagmek atum tikich wait anentsajum yayajum nuwishkam wagatajum.
Wika ju dekas umiktajum tusanuk tatsujime. Tikich aidau dekaskenum anenkai wajuk shiig wakejus aikainawa nuna wainkatnume tusan tajime.
Atumek shiig dekagme, Apu Jisukristuk wiyakchaitak atumin wait anenjamu asa, ujunauch wajas tauwa duka. Nunak ni anentag sujamsauwa duwi, atumnashkam dekas shiig pegkeja nuna jukitnume tusa dutijabauwai.
Wika junak atumin shiig awajtamaina nuna pachisan tajime, tikich mijan nagkaemakmaya duwi kuichik anentag ijumkujum nagkamauwaitjum duka, dekaskenum dutikatasajum wakekauwaitjume.
Atum wakeesa dutikami tusa kuichik ijumat nagkamauwaitjum duka, yamaish wajupa kuichkish ajutjamainawa nunú ijumjajum idaisatajum awemanti.
Wagki, aents wakejus sukagta nuna Apajuik shiig anentus jujawai, wajupauchia anenjauch suwawa nuna. Apajuik aents shiig atsuja nunak segatsui.
Junak tikich yayakjum atum waittsatajum tusanuk tatsujime. Mai betekak atum atsumamua dusha ajutjamtinme tusan tajime.
Yamaik atum dita atsumainakui yaimainuk kuashat ajutjamainawai; tikich tsawantin atum atsumtaish dita yaimpamain ainawai. Junak mai betekak atum atsumamua dusha ajutjamtinme tusan tajime.
Apajuí chichame chichaakushkam: “Kuashat jukiuwa nudaush ampinjachui, tuja machik jukiunush tagagchauwai”, tawai.
See tajai Apajuin, wi atumin yaigtasan wakegag nunú wakeetanak Titunashkam susau asamtai.
Wi awemag juna juki, niishkam atumiin minitatus wakegau asa, wakejus minawai atumin waipaktatus.
Titujai awemajai makichik yatsutan, ashí tikich Jisusa nemajin aidaush chicham yamagma juna shiig jintinkagtawai tusag wakejin agma nuna.
Niinak Jisusa nemajin aina nu jutiijai minití tusa wakegainawai. Ujunauch aidau Jerusalén batsata nu kuichik susami tabaunum. Jutii aaja dutikamunum ditak Apajuin see tuinak, tikich Jisusa nemajin aidau yaigtasa wakegag nunash dekaawagtatui.
Nunú yatsut atsumaidau yaigtinun, anentag kuashat kuichik ijumjamu juwinag nuna pachisag, wainak augmatjamsainum tuidau asaja tuke kawemak yujainaji.
Nuniaku itusaik pegkeja duke takasag tusa kakanmamainaji. Imá Apajuí emtinig iwainmamkatasa nunitsuk, aents aidaush jutii shiig takainamun wainkatnume tabaunum.
Ditajai awemajai tikich iina yachí ashí wajiinum kuashtá dekapsamua nuna, nigka shiig kuitamas takauwai, yamai atuminish shiig kajinmas anentaimin asa wakegas minawai.
Titun pachisan tajime: Nigka wijai atuegak atumi yaimpaktatus takauwai. Tuja tikich yatsug jimaja nunak, Jisusa nemajin aina nu awemainawai. Ditashkam Apu Kristun emematin ainawai.
Jisusa nemajin aidau dekaatnume tabaunum, atum dita aneamugmish iwaintuktajum, jutiik atum eme anentaimtuidau asa tajime.
Wika Jisusa nemajuidau yaigtinuk kuichkik ijumjau asagmin, ataktú ijumjatajum tusanuk agatmaitsujime.
Wagki, wika atum wakesajum dutikamugminak shiig dekagjime, nuniau asan Macedonia nugkanmaya aidaun ujaknush, atumí eme anentsan ujainajai. Nuniakun Acaya nugkanmaya aidaush tikich mijanae duwi nagkamas, dita yaimkatnujinak umintsaje tajai. Nunú atum wakejusa dutikamun, Macedonianmaya antukag senchi wakekagmayi.
Atum imaniagminig yatsug aidaun awetajime, wi atumin ememattsan chichaag nuna wainak tu wekaguwa nunin diigsainum tusan, wi etsegtajim nunisjumek umintsajum asatajum tusan tajime.
Macedonianmaya aidau wijai anuí takamá, wi tajim nuninchaun waipainakuig, atum datsamain aig, ii atumiin kajinmasa chichakú asaja jutii datsamainaitji.
Jushakam adeagtajum: Ajakan machik ajauk machik juwaawai, kuashat ajakmakushkam kuashat juwaawai.
Makí makichkitijum atum wajuk susatjai tusagmea anentaimsaugme, dutiksagmek susatajum, junik anentaimiatkujum, nuniachkugmesh tikich apusata tujamainakui dutiktsuk. Apajuik ya wakejus suwawa nuna imá shiig aneawai.
Apajuik ashí pegkeg aina nunak amainawai, dita atsumaina duka imanisag ajitnume, nunitai tikich aents atsumaina nunash yaigtinme tau asa.
Agagbaunum chichaak: “Ujunauch aidaun kuashat susaja nunak, Apajuik kajimatjukchatnai dita pegkeg dutikamujiya nunak”, tawai.
Apajuiyai ajak ajakmatnun, nuigtú yuwatnunash sukagtinuk. Nunin asa ajak ajakmamunash nigki tsapapak kuashat nejepitka numamtuk, atum wakesajum yaimjum nunak, nuní nagkaemas kuashat sujamsattagme, tikichin pegkegnum yaigtinme tusa.
Dutikamu asajum, ashí atum tikich yaimainush ajutjamtatjume. Atum kuichik ijumjajum jutiiní awemattajum nuna, yatsug aidau, ubag aidau waituidau jukiag, Apajuin see tiagtatui.
Yatsug aidau, ubag aidau yaigtin juwinag duka imá atsumamujinig yaigtasaik juwinatsji, duka Apajuinashkam see titinme tabaunum dutikaji.
Ditak Apajuin emematiagtatui, atum yaigtatjum duka Kristui dekaskeapi taji tau asajum umigjum nu iwainmamkujum dutikattajum duwi. Nuigtushkam ditak Apajuinak eme anentus diisagtatui, atum dita wakejusjum yayakjum, tikich aidaush yaigtatjum nuaduí.
Nuninak atumin anempas Apajuin aujtugmagtatui, Apajuí shiig kuashat wait anenkagtamujin atumin iwaintugmakaja duwi.
¡See tajai Apajuin, chichamaikish tumainchaun shiig kuashat anenjauch sujamsauwa nuaduí!
Witjai Pabloitjai, Kristu kakagchauch nuigtú wait anenkagtin aajakua dutiksanuk segajime. Mina chichagtuinak: Pablok jutiijai pujusag senchi ajankagtinuwe nuninaitak atushat kanaká kakaakan chichagkagtawai tujutuinawai.
Duwi segajime: Wi atumin wainkatasan taakun, jutii pachijatus aents wakegamun takainawai tukagtuina nuna, shiig titajai tusan umintsan pujag nuna kakaakan tiig tusan.
Dekaske, jutiik aents ainaji, tujash pegkegchaujai maaninag duka shiig aentsjai maanimaina nunikaik maaninatsji.
Wagki, maanitai takuinakag duka ju nugka juwiya ainatsui, duka Apajuí senchijí ashí pegkegchau aidaunash tsaimaina nu ainawai.
Nunú senchia duwik, ememainak wainak chichagkagtuina duka itatmitkamainaitji. Dutiksaik aentsú anentaimtajishkam yapagtumainaitji, Kristu umigkatnume tusaja.
Atumek mina niimjuí diigsagmek, paan kakakchauwa nunin diigjume. Atum ainajum anuiya, wika dekas Kristunuitjai tumamuk, minashkam niish Kristunuapi tujutmainai. Wishakam Kristunuketjai.
Atum tumamjum nuna nagkaesau ememasan, witjai chicham etsegtugkata tusa awemamunuk tumamkunush, Apu Apajuí atum yaigtinun sujamsamu tajim nuaduí datsamatsjai. Atum dekaskeapi tuinajum nuna emegkatkati tusa awetichui. Ayatak atum dekaskeapi tuinajum nuna yaigtí, dutikawajam nuní nagkaemas Kristui kajinas anentaimtinme tusa awetiu asamtai.
Wi papiin agajan awetajim junak, uwaktamkatasampap awetugmawa tujuttinme tusanuk wakegatsjai.
Tujash awai mina pachittsag: Pablo papiin agag awetugmakug najamnun tujamji, tujash taa pujakug chichamesh puyatjusa antugmainchauwe tujutuinawai.
Nuna aents aatus tujutuidaushkam dekaatnume: Wi papiinum agakun timayag nunak, anuí taaknushkam imatiksanuk umiktatjai.
Wika aents ditak emematmamas chichau aina nujai betekak chichamaitsujai, ditak wainak tumainchaun ditak pachimasag, tikich aina nunin achainjiash tusag tu yujainawai.
Tujash jutiik ii takaschamunum emematak shiig dakitin ainaji. Apajuiyai jutiish wajuk dutikmainaitji nuna tujamuk. Nigki jutiinak atum Corinto batsatjum anuish takastí tusa wakejutpaji.
Iinak Apajuí atumiin awetabiaju asamtai, atum Corintonmaya aidautigmijaig takasbaiji. Jutiiyaitji dekas atumiin taa tikichish etsegchamunum Kristu pachisa etsegkautik.
Jutiik ii takaschamu aig, tikich takasbaunmag ememamaitsuji. Ayatak wakeesa dakainaji atumjai aan kuashat takastasa. Atum Kristui kajintsá anentaimjum nu aan nagkaemas ajutjamti tusa. Jutiik Apajuí dutikata tujabauwa duka dutiksaik takainaji.
Nuniaku tikich atushat batsataidau yamajam chicham ujakchamu aina nunú ujaktasa wakegaji, tujash tikich chicham etsegkamunum waitsuk, tikich takasbaunum ememaig tuidau asaja.
Jutiikek eme anenmamaitsuji, ayatak Jisukristu takaamujiya nunú eme anenmainaitji.
Aents pegkejan takaajai tumama duka wainkayai, dekas Apajuí aentsun pachis, pegkejan takaawai tawa nuuwai dekas imanuk.
Wi imaanjau chichamaina numamtuk wajakuish, katsuntsajum antugtuktajum.
Wika Apajuí akasmataijiya nuna jukiu asan atumnak akasmainaitjime. Kristuig wi atumnak jukin ejeentauwaitjime, niinig pujusjum imá nigki umigkujum, nuwa aentsun adijkachu ni nemaktinjijaig dakaniyama nunisjumek pujustajum tusan.
Tujash dapi Evan tsanujua numamtuk atumnashkam tikich waitan jintinkagtin aidau tsanugmainakui, Kristu aneakjum nigki umigjum nunú idaisaijum tusan imá puyatjajime.
Atumek, jutii Jisus pachisa etsegkamua nuna tikich aents yajupia chichagkagtuinak, Wakaní Pegkeji jukiuwaitjum nunash pachitsuk, yamajam chicham etsegkamua nunash yajá jintinjamainakuish, shiig antugkatasajum wakegajume.
Tujash wi anuí taan wakitkiu ai, Jisus awemamu ainaji tusag kautjamawaja nu dekas iman anenmamaina nuna nugkaanik anenmamtsujai.
Wi shiig chichachkunush dekatjuig nuninchauwaitjai. Nunak ashí ii dutikamunum tuke iwaintibiajime.
Atumin Kristu pachisan ujaknush kuichkinak segachuitjime, ayatak yaigkan emtikata tau asan. ¿Nuna dutikauwaitag duwiká minak pegkegchauwai tusajum dakitjajum?
Wika tikich nugkanmaya Kristu nemajin aidau kuichkin akigkagmatai, nunú kuichkia duwik atumin yaigtasan wekaeyajai.
Wi atumiin pujubiag duwi atsumaknush makichkitigminakesh waitkaschabiajime, yatsug Macedonianmaya aidau taawag ashí wi atsumamunak sujusagmayi. Atumin waitkasaig tusan senchi kuitamamaijai, dutiksanuk atakea duwish wika atumnak tuke waitkaschatnaitjime.
Kristui dekaskeapi tau asan dekaskea nunak chichaajai. Nunin asan tajai, Apajuí nemajin Acaya nugkanum batsamin aidaunak makichkish kuichik sujustajum tusanuk segashtinaitjai.
Juna wi atumin wakejachu asanuk ¿tu chichagjim? Wi atumin senchi wakejajim nunak Apajuí shiig dekawai.
Wi chichaag jutiksanuk mina takatjunak emattajai. Imaniakun tikich aents waitan jintinkagtin ainayatak, dekas jutii Apajuí awemamu ainag imajuk anenmamaina nunak imijkattajai, aentsun tsanujainum tusan.
Ditak waitá etsejin tsanumin ainayatak, Kristu awemamu wajukmaina numamtuk wajainawai.
Dita nunina duka wainchataiya nuninuk anentaimtumaitsui, iwanchakam dita wajukena numamtuk, Apajuí aentsji nayaimpinmaya aina iman weeta wajauwai.
Nuaduí iwanchin takajin aina duwi, aents pegkejan takauwa iman wantinainawai. Tujash nu aents aidauk dita takasbaujiya dutiksaik suwimak suwam agtinai.
Awentsanuk tajime: Wait aneasjum imaanjauwa nunin anentaimjutkugmesh ayatak diigsatajum, wishakam shiig agkan ememasan chichastajai.
Wi chichaag nunak, Apu Jisus titá tujutbaun tatsujai. Nuaduí imaanjaujai betek chichaajai wi emematmamsan chichaag nunak.
Tujash tikich ainawai ditak emematmamas chichaidaush. Nunin asamtai wishakam wiki emematmamsan chichaajai.
Atumek shiig anentaimkau asajum, tikich anentainkachu chichaman etsejuinakui shiig antujuinagme.
Atumek ashí aentsuk antujuinagme. Tsanugmajag ditan inake etamkatatus wakejutpaidaushkam antugjume. Kuichkin jujutjamaina dushakam imatiksagmek antugjume. Aikasjumek pegkegchau chichagtamainak, yapiminish awatamaina dushakam shiig anentsajum antugkujum umigjume.
Datsamayatkun tajime, jutiik tikima kakakchauch asaja nu imanuk nunikchabiaji. Tujash tikich ditak emematmamaina nunisnuk wishakam emematmamjai (imaanjau wajukmaina nuniaknush).
Dita hebreo aina nunisnuk, wisha hebreowaitjai. Dita Israel aents aina nunisnuk, wishakam Israel aentsuitjai. Dita Abraham wegantu aina nunisnuk wisha Abraham wegantuitjai.
Kristu inakegaitjai tumamainawai, tujash witjai dekas ditan nagkaesaunuk. (Imanaitkun imaanjaujai betek chichaajai.) Wika takatnashkam ditan nagkaesau takasuitjai. Ditá nagkaesan achinkanush egkemauwaitjai, ditá nagkaesau asutnauwaitjai. Kuashtá mantumain awajtukaju ainawai.
Cincoa imaniá mina pataag judío aidau achigkag, treinta y nueveya imaaniá asutuawaju ainawai.
Kampatuma imaniá numí suwimjuawajui. Makichkia kayai kuashat aents tukujiaju ainawai. Kampatuma imaniá lancha wi wegamu tepeauwai, nunikmatai jakemain wajakan, makichkiá nayantsa ejapeen tsawampajuitjai.
Kuashat wekaesauwaitjai, namak ishamainnum, kasa ishamain ayamunmash, mina pataag judío aidau, tikich aents Apajuí nemagchau aidaujai kajegtuinakui. Nuigtú ishamain aidau yaaktanum, uwegshunum, nayantsanum wegakun, tuja Kristu nemagnaitjai tusa tsanumaidaunum wekaekun.
Juna imaniaknush, kashí kashinig Jisusa nemajuina nu uyumamuk tuke ajutui.
Makichik aentskesh Jisusa nemajin waitiakuig, wishakam waitiajai. Pegkegchaun takasagmataishkam, ditan yayakun nuna pegkegchaun takamtikaun kajejajai.
Wi ememamainaitag nunak, Apajuí wi kuashat ishamainnum wekaekun kakakchau anentaimtaish yainkauwa duwi ememamainaitjai.
Apajuí, ii Apuji Jisukristu Apají nigki tuke ememattaya nu dekagtawai wi dekas taja nunak.
Damasco jegaa ai, Apu Aretas tutaya nujai takau aidau, ashí yaakta waitijin achijatin aidaun dakamtijagmayi mina achigkag jujuktatus.
Tujash Kristu nemajin aidau chagkinnum egketuawag, yaakat peegmagbau ventanajin detuawag ajuntuawagmatai, uwemjauwaitjai achigkata tuinamun.
Dekaskenmag wiki emematmamtak shiig awajtatsui, tujash Apu Jisus mina iwaintugkamun wainkauwaitag nuna tajai.
Wainjai makichik aents Kristu nemagnun, catorce mijan nagkaemawai kampatum nayaimpia nui iwakbau aajakua nu. Shiig dekatsjai ashí iyashijai jukimpash iwakabia, atsa nuniachkush wakaninakeash jukiabia, nunak imá Apajuik dekawai.
Duka nayaimpinum iwakam wajasá, chicham antushtain antukui makichik aentskesh ujamainchaun.
Nu aentsua nuna wika emematmainaitjai, tujash wika makichkish emematmamaitsujai, ayatak wi kakakchamujua nuwi emematmamjai.
Tujash wi emematmamtasan wakegaknush, tikima wainkanuk tumaitsujai dekaskea nuna tau asan, nunin aig nunak tatsujai, mina imá eme anenjutsuk pujutjun diigtusag, wi chichaamugnash antugtuktinme tusan wakegau asan.
Apajuí mina dekas imanun iwaintugkauwa duwi, ni imá wagaaku anenmami tujutu asa Apajuí jatan sujusuí, nunú jatak mina iyashjunak jagkí ijuam najaamaina imatijuauwai, nunak iwanch dutijuauwai mina waitkagsatatus.
Dutijuamtai Apajuin kampatumá segajai: “Wi waitiag nuna emegkatjukti”, tusan.
Tujash Apu Jisus chichagtak: “Amek wi aneamu asam, ashí ame atsumamugmea dushakam imanisag ajutjamtatui, wagki mina senchijua nunak aents kakakchauwa nui iwainajai”, tujutmayi. Tujutiu asamtai shiig aneajai wi kakakchauwaitag duwi, Kristu senchijiya nunash dekaatnume tau asan.
Wi imaanjaujai betek mina pujutjun pachisan chichakmayag duka, atum chichamtijukmaugme. Wagki, atum mina pachittsajum pegkegnum chichagtumaina nu, tikich waitá jintinjamainak, jutii ainaji dekas chicham antujam amaintik, tuina nu antujuinakjum, minak imanchau diiju asagmin.
Wi atumiin pujusnuk shiig emamkesan kuitabaijime. Dutikakun atum wainkashbau aidaunashkam imanik iwaintakun, jaunash etsagauyajai. Imá jaunak dutiktsaijai, ashí tikich aidaunashkam imatiksanuk dutikiajai, atumshakam wi dekas Apajuí awemamuitag dusha dekajuatajum tau asan.
Atumek imá makichik wají dutikachbaunmag, tikich Jisusa nemajuina nujai betekak juwakchaugme, wi atumin: Yainkatajum, tusan segachuitjim duwi. Tujash wi atumin wake besemag egketuauwaitjim duka tsagkugtugtajum.
Kampatuma junash ijagsatjime tusan umintsan pujajai. Yamaishkam wi atsumamu sujustajum tusanuk waitkaschattajime. Wika atumin ajutjamaina nunak egatsjai, imá atumnak wainkatasan wakejajime. Aents uchigtin aina nuuwai uchijinu atinun kuichkin ijumaina duka, uchi aina duka apajinu atinnak dutikmaitsui.
Nunin asamtai wakeesan ashí wi dutikmainaitag nunak yaigta tajime. Nunisnuk mina iyashjuish waittsattajai, atum wakanmiin megkaekaijum tusan yayakun. Wi atumin imá senchi aneajime, dutikamaitkujum atumek minak imatikajum anentsugme.
Wi atumin segakun waitkaschauwaitjim nuna shiig dekajuinayatak, wainak ajankas tsanugmagtatus tu wekaewai tujutuinawai.
¿Wisha tikich yatsug aidaun awetibiajim duwiká tsanugbaijim?
Titun atumiin awemakun niijai tikich yatsutan awemabiajai, ¿Duká tsanugmajagmaya kuichkin sujustinme tusa? Tituk wijai betekai, wagki atumin yaimpaktatus wijai betek takau asa.
Aneetaig yatsug aidauh, ubag aidauwah, atum anentaimsagmek, tuke aneas ayamjumakagtatus tuinatsuash tautigmesh amainaitjume, tujash nuninchauwai. Jutiik ayatak Kristu nemajin asaja, Apajuish dekamunum shiig pujustinme tau asá yaigtasa taji.
Nuigtushkam puyatajai wi ataktú ijagsattajim duwi, atum ainajum anuiya yaunchuk nagkamas tudau takainak, pegkegchau takataijinak idaitsuk, tsanijimtanak tunamatjag batsamtau asagmatai, Apajuí atumiin datsamtan sujusmatai buutig tusan.
Yamai minittag nuuwai kampatuma juna ijagsattajim nu. Aents pegkegchau takaun wainkau, jimag nuniachkush kampatumkesh etsegtuinakui, atum wajuk dutikattagme duka tumainaitjume.
Yaunchuk wi jimaja juwi ijagsatasan tajuawabiajim duwi, pegkegchau takaajum duka idaisatajum tiuwaitjime. Tuja nui pujus tikich pegkegchau takaunash suwimkan susattajai tiuwaitjim nunak awentsanuk tajime: Wi anuí atumin ataktú ijagsatasan minittag nunikman, pegkegchau taká batsatjumin wainkan suwimkan amasaijim tusan.
Nuna dutikakui, Kristu nigki niina takatjin inata duka shiig dekaattagme. Kristuk atumin dutijamatta duka kakakchauchui; niina senchijinak atumiin iwainaktatui.
Dekaske nigka senchigtuchua nunin wajasuí, nunikmatai yupichu achijaju ainawai, tujash yamaik Apajuí senchijijai pujawai. Jutiishkam nunisaik ni kakakchau aajakua nuninuk ainaji, tujash Apajuí senchijin Kristujai ijunja pujuinaji, atum chicham ujakta tau asaja.
Atumek niimastajum dekas pegkejash takaajum, atsa pegkegchauwash takaajum nunú. Atum pegkeg takaakjumek Jisukristu atumiin pujau asamtai nuniagme. Tujash Apajuiyai kajintsá anentaimchakjumek, pegkegchau takaakjum nuniagme.
Atumesh itusagmek jutii kuashat dekapsamu asaja, dekas Kristu chicham etsegtugkata tusa awemamu ainag dusha dekaawajum tusan wakegajai.
Nuniau asan atumshakam pegkegchau takasaijum tusan Apajuin aujtajime, wi Apajuin aujag nunak, wi Kristu chicham etsegtugkata tusa awemamuitag nuna dekajuatnume tusanuk tatsujai. Nunak ayatak pegkeja nuna takastinme tusan tajime, atum jutii Kristu awemachbauwa nunin diijatjuminig.
Jutiik dekaskea nuna shiwagmamaina duka makichkish takamaitsuji, chicham dekaskea duke takamainaitji.
Atum shiig ichichmamjajum pujajum duwi, wi kakakchauwaitkunush shiig aneasan pujajai, nuniau asan pegketnume tusanush Apajuinak tuke aujtajime.
Nuniau asan eke atumiin minitsuk, juna papiin agajan awetajime, wi atumiin taakun najam tiijim tusan, Apu Jisusak atumin waitkasti tusag senchijinak sujuschauwai, ayatak atumin yaigtí tusa sujusuí.
Yatsug aidauh, ubag aidauh, juna inagnakun tajime: Pegké pujakjum dakujusa pujustajum, nuniakjum ichichdaitajum, makichkia duke anentaimtuinakjum shiig agkan anentaimsa batsamsatajum, Apajuí atumin anempau asa pegké pujutan sujamsawa nunú atumiin atí.
Makí makichkitijum pempentunisjumek shiig anendaisajum kumpamdayatajum. Jisusa nemajin juwi batsata dushakam ashí kumpamjamainawai.
Apu Jisukristu wait anenkagtamuji, Apajuí anenkajiya nu, Wakaní Pegkejiya dushakam ashí atum aidaujai atí. Aatus atí.
Witjai Pabloitjai, aentskesh awemashbauwaitjai, wika Jisukristu maamu aajakunak ni Apají Apajuí inankiuwa nunú awemamuitjai.
Nunin asan wi juwi ashí yatsug aidau, ubag aidau Jisusa nemajin batsata nujai kumpamkun papiin agatjime, atum Galacia nugkanum batsatjum nuna.
Apajuí iina Apajiya nunú, Apu Jisukristujai wait anenjamag, shiig agkan anentaimsa pujutan atumnash amastinme.
Jisukristuk nigki jutii tudaujin mantamnatatus tsagkamankauwai, yamai ju nugka tudaunum batsatainag nui agkanmitkagmata tau asa, ii Apají Apajuí wakega nunisag.
Nuaduí ¡Apajuiya duka tuke ememattai atin atí! Aatus atí.
Atum Kristu wait anenjamjamtai Apajuí nemagkauwaitjum nunú, tikich aidau yamajam chicham uwemtan sukagta nuna yapajia etsejuinamu antukjum, Apajuí tupanjaujum nuaduí anentai jegatsjai.
Dekaskenmag tikich yamajam chicham etsegbau asamtaigkish tuinatsui. Nunin aig tikich aidau tsanugmainakui nuniagme, nu aidau Kristu chichamen emesjatatus wakegainawai.
Tujash jutii pegkeg chichaman atumin ujakuitjim nuna, nayaimpinmaya aentskesh yapajia jintinjabiagtaik, Apajuí suwimkan sumainai. Minashkam wi tibaujun yapajian jintiitaik nigki suwimkan sujumainai.
Duwik timajim nunak awentsanuk tajime: Makichik aentskesh, yamajam chicham antukuitjum nuna yapajia jintinjabiagtaik Apajuí suwimkan sumainai.
Yatsug aidauh, ubag aidauh, ju shiig dekaatajum: Wi chicham yamagman etsejag junak aents anentaimsa tibaunakesh etsegtsujai.
Wika aentskesh jintinjuamtaig dekaachuitjai, imá Jisukristua duke minak dekamtijuauwai.
Atumek wi yaunchuk mina pataag judío aidau takataijin umiakun wajuk pujujakuitja duka antukuitjume, Jisusa nemajin aidaun ainjan, dita chicham antuinamujin emegkatkatasan wekaetuyag nunú.
Wika mina nugkajuiya aents wijai betek tsakakú aidaunak ashí wagagsan, mina muuntug judío aidau umitaiji aina nunak imatiksanuk umikuitjai.
Tujash Apajuí wisha akiintsaig, wait anenjug minak etegtuauwai. Dutijuau asa,
niina Uchijinash iwaintugkauwai, judiuchu aidaunash Kristuk dekas Apajuí Uchijiyai tusa ujaktí tujutu asa, dutijuamtaish aents aidaunak: Wajukattaja, tusanuk iniaschabiajai.
Mina, Jisus chicham etsegtugkata tusa eke etegtatsaig, yaunchuk etegjamu aidau Jerusalén batsatunakesh jegajuan iniasta tusankesh wetsuk, tutupnik Arabia nugkanum wenu wakettsanuk Damasco jegauwaitjai.
Jisus wantintugkamu kampatum mijan nagkaemai, Jerusalén Pedro wainkatasan jegaan, niijai quince tsawan pujusuitjai.
Tujash nuwig Jisus mina chichameg etsegtugkata tusa etejamu aina nunak tikichnakesh wainkashbaijai, imá Jacobo Apu Jisusa yachiya nunak wainkabiajai.
Wi juna agatjim junak, Apajuí emtinish waitjutsuk dekaskea nunak agatjime.
Jerusalén pujusan Siria nugkanum nagkaemakiuwaitjai, Sirianmayan weuwaitjai Cilicia nugkanmashkam.
Yatsug aidau, ubag aidau Jisusa nemajuidau Judea nugkanum batsatuk, minak igkuntus waitujakchaju ainawai.
Nunin asag: “Yaunchkek jutiin aintamak yamajam chicham etsegbaunash emegkaktatus wakeyin aaya nunú, yamaik niishkam Kristu chichamen etsegtawai”, tujutuinamun antugtuinak,
Apajuin emematiajui.
Catorce mijan inagkeakin, ataktú Jerusalén wegakun Bernaben, Titujai ayauwaitjai.
Tujash nunak Apajuí wetá tusa dekamtijuamtai wegabiajai. Nunikan, wi judiuchu aidaunum yamajam chicham etsegbauwa nuna etsegkabiajai. Nuigtushkam Jisukristu nemajin aidau apujinash ujakbaijai, wi takaag nunash wainka takaatsjash tau asan.
Tujash Tito wijai wekagush, griego aents aig pakamakti tichajui.
Nuninaig tikich dekas Kristu Jisusa nemajuinachiatak, uumak wisha Kristu Jisusan nemagjai, tusag jutiiní wayaa dekamatatus yujasajui, jutii Jisusai agkanmagauwaitag nuna, ataktú awagtamki judío aidau umitaijiya nui aputamsagtatus.
Tujash jutiik machikish ditak antugkashbaiji, yamajam chicham dekaskea nu jutii etsegbau antukuitjum duka, atuminish nunisag atí tuidau asaja.
Jisukristu nemajin aidaun apuji aidauk, nuigtuk yamajam chichamnakesh ujatkachagmayi, (wika dita wajukuk aajakú ainawa nunak puyatjatsjai, wagki Apajuí diismak ashí betek ainag duwi).
Apajuí Pedron judío aidau ujaktá tusa awebauwa nunisag, minashkam yamajam chichama ju judiuchu aidau ujaktá tujutbauwa nunak dekagtuawajui.
Apajuí Pedron: Judío aidau yamajam chicham ujaktá, tusa awebauwa duke minash: Judiuchu aidau ujaktá, tusa awetiuwai.
Apajuí dutijuamua nuna Jisukristu nemajin aidau apuji Santiago, Pedro, Juan aina nunú dekajuawag, minak Bernabejai apatukag uwegnum achigmainak shiig anenjamsagmayi. Dutijamawag jutiinak: Judiuchu aidaunum takastajum, tujamak ditak: Judío aidaunum takasagtatji, tiagmayi.
Dutijamawag: Ujunauch aidau Jisukristun nemajuidau Jerusalén batsata nunú yaigtajum, tujabiajui. Nunak wishakam shiig kuitamsan takastasan kakanmamsabiajai.
Tujash Pedro yaakat Antioquía taa, yatsut bakumamainun nuniau asamtai, tikich Kristun nemajin aidau emtin jiyakbaijai.
Yama nagkamchakug judiuchu aidaujai ijunag yu pujayatak, Jerusalegnumia aidau Jacobo awemamu kaunkamtai, ditak pakamaku asagmatai, nuna ishamak tupaag wekagas, ijunja yutanash idayas wekagu asamtai.
Pedro nuniaun wainainak, tikich judío Jisukristu nemajuidaushkam, judiuchujai ijuntuja yutanak dakitjajui. Nu nudiagtai Bernabeshkam judiuchujai ijunja yutanak dakitjabi.
Tujash pegkeg chicham dekaskenum etsegna nuna betek umiinachun wainkan, aents tuwakbaunum Pedro chichagkun: “Ame judiuwaitkum judiuchu wajukmaina nunimum dusha, ¿wagka judiuchu aidaush judío wajukena nuninuk emaktasamesh wakejame?”, tibaijai.
Jutiik dekas judío ainaji, nunin asaja chicham umiktina dushakam shiig jintintuamu ainaji, judiuchu aidau chicham umiktinnash dekachu aina nuninuk ainatsji.
Iman ainayatkuish chicham umikmawaik pegkejaitme tama amainchauwa nu dekaidau asaja, jutiik imá Jisukristuig kajintsá anentaimainaji. Jisukristui kajintsá anentaibaunum Apajuí, pegkeg ainagme tujamtin asamtai, chicham umiktá tibauwa nu umiamunmag, Apajuik pegkejaitme tujamchatnai.
Nunin asamtai Kristu dekaskeapi tabaunum pegkejaitme tama atasaja egainag duka, jutiish tudaugtin asaja nuninaji. Tuja Kristuig kajintsá anentaimainaku chicham umiktajum tibauwa nunú uminatsug dushakam, tudau weenaku nuninatsji.
Chicham umiktinun umiktasan pujaknuk, jakaujai betekak wenu pujubiajai. Tujash yamaik chicham umiktin aidauk, ashí mina tudaugjai Jisukristu achinag mantamdauwa nui nagkaanjamtai agkanmagan tsagagjai. Nunikan Apajuijai pujajai.
Nuniku asan wichauwaitjai iwaaku pujag nunak, Kristu minai puja nu iwamtijawai minak. Wi yamai iwaaku pujag nunak, Apajuí Uchijí mina anentu asa, minai mantamdauwa nuanuí kajintsá anentaibauwai pujajai.
Apajuí aents uwemjatnume tusa wait anenkagtak dutikamujiya nunak wika dakitatsjai, tuja chicham umiktina nu umiamunum Apajuí pegkeg ainagme tujamainaitkuig, Kristuk wainak mantamdau amainai.
¡Atum Galacianum batsamin aidautigmek anentainkachu ainagme! Wi anuí pujusan, Jisukristu achijam jakauwai tusan etsegkui, paan achigbau wainkajum anentaimtumainaitjum imatiksajum anentaimtibiujum nunash, ¿ya atumnash chicham dekaskea nuna umikainum tusash tsanugmajaje?
Juna aigkatnume tusan wakegajai: ¿Wakaní Pegkeji jukiuwaitjum dusha, chicham umiamunmag jukiuwaitjum, atsa Jisukristui kajintsá anentaibaunum jukichukaitjum?
Atum Jisukristui kajintsá anentaibiagtai, Wakaní Pegkeji niina senchijin amasajui, Apajuí wakegamun takastinme tujamu asa. Tujash ¿wagka: Jutiik kakanmamainaitji Apajuí wakegamu takasta takuik, tajume?
¿Kuashat pegkeg takaidau asajum waitkam asauwaitjum duka, wainkagmek waittsauwaitjum?
Apajuí Wakaní Pegkeji sujamsau asa, atum wainkashbaun iwaintugma nunash ¿chicham umiktajum tibauwa nu umiamunmag dutika, atsa Kristu pachisa etsegbau antukjum kajintsá anentaimu asagmin dutikatsuak?
“Abragkak Apajuiyai kajinas anentaimu asamtai, Apajuishkam pegkeg diisuí.”
Jujú atumek shiig dekaatajum, dekaskenum Abraham wegantu aina duka, Apajuiyai kajinas anentaimin aina nu ainawai.
Tuja yaunchuk chicham agagbau aajakua nuwig, judiuchu aidaunash dekaskeapi tabaujinig Apajuí pegkeg ainawai tama agtin dekau asa, emtika Abraham pegkeg chicham ujakbau aajakuí: “Ashí nugkanmaya aents aidauk imá aminig pegkegnum yaigbau agtinai”, tiuwai.
Nu aatus asamtai Jisusai kajinas anentaimaina dushakam, Abragjai betekak pegkegnum yaigbau ainawai.
Ashí aents: Chicham umiktin yaunchuk agagbauwa nunú umiaku uwemainaitji, tuidauk dita bakumamainnumag batsatainawai. Wagki, agagbaunum chichaak: “Ashí aents chicham umiktin agagbauwa nuna imatiksag umiinachuk, suwimkan jukitnume”, tibauwai.
Dekas duka paantai, makichik aentskesh chicham umiktin agagbauwa nuna umiak Apajuí pegkeg diiyam amaitsu duka. Ni chichame agagbaunmashkam: “Aents pegkejan takaa duka, imá Apajuiyaig kajintsá anentaibauwa duwik ajumaish tuke pujustinai”, tawai.
Chicham umiktina duka Apajuiyai kajinas anentaimu tuke pujutnai tatsui. Chicham umiktina duka: “Aents chicham umiktina nuna imatiksag umiauk, nu umiamua duwik tuke pujutnai”, tawai.
Chicham umiktina nuna umiinachuk suwimkan jukitnume tibau aajakua nunak Kristu agkanmitkagbauwai, iina ayamjutpakta tau asa ni suwimkan juwak mantamdauwai, nunisag agagbaunmashkam: “Aents maamua nu numinum nenam awa duka, Apajuí aents tikima katsek tudaugtin dutikatajum tibau asa dutikam awai”, tawai.
Nunak Apajuí Abragkan pegkejan anagkuauwa nunash, judiuchu aidaush Kristu Jisusai dekaskeapi tabauwai, Apajuí Wakaní Pegkejin anagtamauwa nunash jukitnume tabaunum nunikui.
Yatsug aidauh, aents aidauti nunitaijiya nuna pachisan tajime: Makichik aents tikich aentsjai chichaman umiinak papiinum agajag nuní atí tusa firmamunak, makichkish nuna esaktumainuk, nuigtú eketus dutikmainush atsawai.
Numamtuk Apajuí Abragkan anagkuak: “Wiki yaigtinaitjame, dutiksanuk amina tijajumnash yaigtinaitjai”, tiuwai. Tuja agagbauwa nui Apajuí Abragkan anagkuak: “Tijajumin kuitamkatnaitjai”, tibau awa duka: “Kuashat tijajum aidaun kuitamkatnaitjai”, tatsui, “makichik” tawai, nunak Kristun taku tiuwai.
Wi tajim duka juuwai: Apajuí Abragjai Kristun pachisag chichaman apakú aina nunak dutiksag kuitamkauwai, dutikamu asamtai cuatrocientos treinta mijan nagkaemai, Moisés chicham umiktinun agajua nuwish, Apajuí anagkagtuamujiya duka nunisag juwakui.
Apajuí anagtamauwa nunú chicham umiktina nu umiaku jumainaitkuig, ni anagtamauwa duka wainak amainai. Tujash Apajuik Abragnak: Wi wait anentau asan yaigtinaitjame, tusa anagkuauwai.
Abragkak tikich chichamjutkati tusag atsumjachui, imá Apajuik niina igkuas dutikatnaitjai tusa anagkuauwai.
Apajuí Abragkan anagkuauwa duka, Moisés chicham umiktinun agajua nujaig mai pegkejai iina yaimpau asa. Tuja chicham umiamunum aentsuk uwemkatnume tibauwaitkuig, nu umiamunum pegkeg ainawai tama amain ainaji.
Tujash agagbaunmag ashí aentsuk tudau achikbauwa nunin ainawai tujamji, ya aidauwa Jisukristui kajinas anentaimiagtatua, nu aidau Apajuí anagkagtuamua nunak jukitnume tujamu asa.
Nu ii kajintsá anentaimtumaina nu eke taatsaigkik, achijatin aidau aentsun achig chimpia pujuja numamtuk chicham umiktina duka aputamajakuí.
Chicham umiktina duka, inak uchin kuitamak jintintama numamtuk kuitamjamajakuí, Kristu taamtai niiní kajinas anentaimaidaunak, pegkejaitme tama agtinme tujamu asa.
Tujash yamaik yaayai kajintsá anentaimainaji, nuaduí yamaik chicham umiktinuk atsumainatsji.
Yamaik ashí Apajuí uchijí ainaji, Kristu Jisusai kajintsá anentaimaidau asaja.
Nunikaju asaja yamimakagji Kristujai ijutkau pujamu iwainmamkatasa. Nuniku asaja ni wajukea numamtuk wajainaji.
Dutikamu asaja juka judiuwai, griegowai, inataiyai, inashtaiyai, aishmagkui, nuwai tabauk atsawai, wagki Kristu Jisusai ijutkau ainag nuwig ashí atum aidautigmek makichkia nunin ainagme.
Atumek Kristunu asajum Abraham wegantu ainagme, nunin asajum Apajuí Abragkan anagkuauwa dushakam imatiksagmek jukiagtin ainagme.
Juna augmattsan ujaktajime: Aents makichik uchigtin asa, ni jaak nuna uchin: Ashí midau wají aina duka aminu atí, tinu ainawai. Uchijin tayatak, duka tikima uchuch asamtai, tikich aentsun: Ame kuitamsam muumpagmatai sujuttsatin atá, tinai. Apají aaja tibau akush uchik, wajiik dekas niinu aigkishkam, nunú aentsun inakega nunin we pujus, tsakaak niinu emawai.
Numamtuk jutiinash nagkaetamui, yaunchkek jutiish dekachu asaja uchijai betek aajakuitag duwi, chicham umiktina duka jutii judío aidautinak inak itugmaina numamtuk achikam batsamajakuitji. Nuniajin atum judiuchu aidautigmek, ju nugka juwiyan pegkegchau pachis jintinamu umijujakuitjume.
Nuní batsatjin Apajuí tibauwa nunú tsawan uminkauwai, nunikmatai niina Uchijin awetugmauwai, dutikam makichik nuwanum egkemak akiinauwai, nunikmatai chicham umiktinum tawa dutiksag dutikawajui, niishkam chicham umiktin tawa nunak dutiksag umikuí.
Chicham umiktajum tibauwa nu umiktasa waitú batsatutin, Kristu agkanmitkagmamtai, niiní kajintsá anentaibaunum Apajuí uchijí waigtinme tujamu asa.
Kristu agkanmitkagmau asamtai, Apajuí Wakaní Pegkejiya nuna awetugmauwa nu ichashtamkui: “Mina Apag” tuinaji.
Nunin asamtai yamaik inaku waitkataiya nuninuk ainatsjume, Apajuí uchijí ainagme, nunin asajum atum Kristu nemagbaunum Apajuí sujamsatna dushakam jukitnaitjume.
Atumek yaunchkek Apajuik dekachu asajum, wainka apajimtai aina nu umigkujum waitujakuitjume.
Tujash yamaik Apajuí atumjaish ijutkau asamtai, yaita Apajuish duka shiig dekajume. Apajuishkam aikasag atumnash shiig dekagmajume, atumesh ya ainagme nunak. Nunin aish ¿wagka atumnash yaimpamainchau, nuigtush uwemtijamainchau, Apajuiyai ayatak datumtamain aina dusha, ataktú waketjukjum umigkatasagmesh wakegagme?
Atumek Jisukristui kajintsajum anentaimiatkujum, mina pataag judío aidau Kristun kajinas anentaimtuchu aidau wajukena nuniagme. Nuniakjum yaunchuk Moisés agagbaunum: Tsawan, nantu, mijan aina juna pachis tibauwa nu, jutsu Apajuin shiig awagmatai tusajum umiktasajum takaagme.
Atum ju dutikakjumek, wi atumin jintintuamiajim duka umiatsjume. Nuniakjumin wi atumin jintintuamiajim nunak, wainkanuap jintiaja tusan uyumajai.
Yatsug aidauh, wi wajukauwaitag nuniktajum tusan segajime, wisha atum wajukeajum ankauwaitjai, chicham umiktin aidaun umiakun pujusan. Atumek minak makichkikesh tutitag awajtukchauwaitjume.
Atumek dekagme, wi yama nagkamchakun yamajam chichaman ujayajim nunak, jaakun senchi waitiayatkun wekaesan ujayajime.
Nunú jata mina waitkajia nunú, atumnak shiig antumainchau awajtamianume. Nuna imaniakuish dakitjugjum idaitutsuk, nayaimpinmaya aents nuniachkush Kristu Jisus taamtai kuitamainaitjum imatijusjum kuitamjukuitjume.
¿Nunú imanika shiig aneejakbaush, yamaish wajukagmea sakapakugme? Atum wi mina jiijuí waitiakui, jiish ukuintaitkuig atumi jiim ukuinka sujumain awatuyujum nuaduí tajime.
¿Wi atumin dekas chicham dekaskea nuna ujakuitjim duwiká minak dakitjajum?
Aents atumin senchi yaigtasa wakejajime tusa imatjutpaina nunak, jutiiní datumtamjag, dita waitan jintinjamaina nunak jintinjamatasag imatjutpainawai.
Dekas tikich yaigtasa wakegamua duka pegkejai, tujash pegkeg anentaiyai dutikamua nu. Nuna aatus dutikauk, tuke nuninuk amainai, imá wi atumjai pujuttag duwi nunitsuk.
Mina uchig aidauh, wika nuwa uchin najaimak waitama imanikan ataktú atumiin waitiajai, atum Kristu umigkujum niijai ijutkau pujachu asagmin.
Wakegajai, utugkanuk yamaya juwik atumiin taan tikichin yapajian ujakajim tusan. Atumiin kuashat anentaimtakun, wajukawajak anentaimjai.
Atum chicham umiktina nu umiktasajum wakegautijum tujuttajum, ¿Atumek antukchaukaitjum chicham umiktin juna tawa duka?
Nu agagbaunmag, Abragkak jimag uchi ajujakuí tawai, makichik uchijiya nu ni inakenia aajakuí, tuja tikich uchijiya duka dekas niina nuwe inakchauwa nuwiya ajakuí.
Agar inak aajakua nui uchi akiinauwa nunak, Abraham Sarajai wakegau asamtai akiinauwai. Untsu Sarai akiinauwa duka, Apajuí anagkuauwa nu uminbaunum akiinauwai.
Jujú jimag nuwa aina juka kuashat anentaimtusa dekamain ajawai, makichik nuwa nu Apajuí Abragjai chichaman apakajua nuna iwainawai. Tikich nuwa nunú Apajuí muja Sinaí tutainum chicham umiktinun Moisesan suwak, niijai chichaman apakua nuna iwainawai. Agarai akiinaidauk inak agtina nunú akiinkauwai.
Tuja Agar anentaimtakuik, muja Sinaí tutai Arabia nugkanum awa nuanuí Apajuí Moisesan chicham umiktinun susauwa nu dekaji. Tuja nuigtushkam dekanui niiní akiinau aina duka inak aina nunú. Nuigtú Agar anentaimtakuik dekanui, yamai yaakat Jerusalén batsamas chicham umiktajum tibauwa nuna umiktatus waituina duka inaku waitkataiya nunin asag, Apajuí dekas uchijí ainatsui.
Untsu Sara inakchau aajakua nunú, nayaimpinmaya Jerusalegka nuna iwainawai, nuna uchijí aidauk jutii aidautiyaitji, dekas Apajuí uchijí aidautik.
Chicham agagbauwa nuwishkam: “Nuwa uchin uchigmachuh, shiig aneasta, uchijum atsugtamu asamtai. Shiig aneamugmin untsumkata, amek uchi uchigmaku najaimatash dekapsachu asam. Nuwa idaisamu aina nunú imá kuashat uchigtin atin ainawai, nuwa aishintin aidaun nagkaesau”, tawai. (Junak kuashat aents aidau Kristui kajinas anentaimaidau Apajuí uchijí agtinai tusa tiuwai).
Yatsug aidauh, ubag aidauh, atumek Apajuí Isaac akiinatnai tima akiinauwa numamtuk akiinau asajum, Apajuí uchijí ainagme.
Tujash yaunchuk Abraham Sarajai wakegau asamtai, Agarai uchi akiinauwai. Tuja Apajuí akiinati tibau asa Isaac Sarai akiinauwa nuna, Agarai akiinauwa nu kajejujakua numamtuk, yamaishkam chicham umiktajum tibaun umiina nu, Jisukristui kajinas anentaimaina nuna kajejuinawai.
Apajuí chichame agagbauwa nui, Apajuí Abragkan chichajak: “Nuwa inaku waitkatia anka niina uchijijai jiikim awemata, wagki Sarai uchi akiinauwa nu juwamunak, Agarai akiinauwa duka jumainchau asamtai”, tiuwai tawai.
Jutii Jisukristui kajintsá anentaimaidautik, Agar inatai aajakua nuna uchijiya nuninuk ainatsji. Jutiik Sara Abragkan nuwe inashtai aajakua nuna uchijiya numamtin ainaji.
Atumek chicham umiktajum tibauwa nu umiktasajum waitú batsatutigmin, Kristu agkanmitkagmawajua nunisjumek agkan pujustajum. Ataktú chicham umiktin umiktasajum waitiujum duka waketjukigpajum.
Shiig antugtuktajum, wi Pablon tajime, atum pakamakjumesh Kristu yayamak achattagme.
Ataktú awentsanuk tajime: Aents pakamauk chicham umiktin agagbauwa nunak imatiksag umimainai.
Atum: Jutiik chicham umiktajum tibauwa nu umiinaku, Apajuish pegkeg diyaam amainaitji, tuidau asajum Kristuk tupanjaugme. Imá Kristuig kajintsá anentaimjumin, pegkeg ainagme Apajuí tujamaina duka atumek dakitjaugme.
Tujash jutiik Wakaní Pegkeji jutiiní pujau asamtai, Kristu dekaskeapi tau asajin pegkeg etamkauwa duwi, Apajuijai pujustinaitag nu dakainaji.
Wagki pakamaku akush, pakamakchau akushkam Kristu Jisusaig wainkayai, dekas Kristu Jisusai kajintsá anentaimku Apajuí aneamunum, tikich aidaujaish aneniamua nuna Apajuik wakegawai.
Duwik shiig pujubiujum nunash, ¿ya chicham dekaskea duka umikaigpa tujabiaje?
Aannak Apajuí aikagmachaje, nigka ayatak mina aentsug atinme tusa etegtamjajui.
Nunin aig atumin waitan jintinjamawaju aina duka, levadura piipich ajuntuamuitak, ashí nanegbauwa nuna wampushmitkama numamtuk awajtamkaje.
Tujash antsagkeap batsamtatua tatsujime, Jisukristu ataktú aannak idaimitkagmak, duwik batsabaijum nuninuk etabiagtaiyap, Apajuí atumin tsanugmaju aidaunak suwimkan susattawa, tajai.
Yatsug aidauh, tikich aidau mina pachittsag: Pabloshkam Jisukristui kajinas anentaimaidaunash pakamaktajum, tusa jintintui tujutuinawai. Nunú dekas ataik mina pataag judío aidauk waitkagmainchau ainawai. Wika: Jisukristu achijá maamua nuanuig kajintsá anentaimkujum uwemjau asajum pakamamaitsugme, tusan etseju asamtai waitkajuinawai.
Aents aidau atumin chichagtamainak: Pakamakjum uwemainaitjume, tusa jintinjamá yujaina duka, dekas ditak juú tamawaik ashí tsupik ajapmain ainajama tajai.
Yatsug aidauh, ubag aidauh, atumnak Apajuí etegtamag, chicham umiktajum tibauwa nu umiktasa pujutnumag agkanmitkagbau ainagme. Tujash agkanmitkamuitjai tusa ii pegkegchau wakegamu takata duchauwai. Apajuik wakegawai agkanmagau aidauk, tikichjai pempeentuniki aneenis yainikagti tusa.
Chicham umiktin agagbauwa duka: “Amek anenmamsam amejai ijutkau aidaush aneeta”, tawa nu imatiksaik umiamunum ashí chicham umiktinum awa duka uminui.
Tujash kuitamamkatajum, pegkegchau chichagdayakjum, nuigtú pegkegchau takagdayakjum pempeentuniki anenita nunú atumek megkaekaijum.
Nuaduí tajime: Wakaní Pegkeji wakega duke takaakjum, atum pegkegchau wakegamu takata duka idaisatajum.
Pegkegchau wakegamua nunak Wakaní Pegkejig dakitawai, nunisag aentsnum pegkegchau wakegamu awa dushakam Wakaní Pegkeji wakegamua nunak dakitawai. Aatus dakitjunidau asamtai, ii wakegamua nunú takaa, Wakaní Pegkeji wakegamua nunú takaa wajamaitsui.
Tujash Wakaní Pegkeji jintinjamkui ni wakega duke takau asajum, chicham umiktajum tibau umiktasagmek anentaimtumaitsugme.
Pegkegchau wakegamu takaamu paan wantiina duka ju ainawai: Ekagmamu, tsanijinbau, Apajuí tsuumain diyamu aina nu takaamu, ii pegkegchau wakegamua duke tunamatja pujugbau,
apajimtai dakumkamu emematbau, wawejatbau, kajegkagtukbautak pujamu, tsuwat chichamtin, akasmamu, waa waamak kajeamu, shiwagmatkagtamu, datumkagtamu, niish kanaktatus imá anentaimin,
pegkejan takaidau kajejamu, nampeamu, yuwa yuwakua wegamu, nuigtú tikich jumamtin aidaunashkam tibaijime. Tuja juna pachisan yaunchuk tibaijim nunak awaksanuk anemtikjime, jujú aidaun takaa batsatuk Apajuí inamtaijinig wayaachagtin ainawai tusan.
Untsu aentsnum Wakaní Pegkeji pujugbau aidauk: Anejatnai, shiig aneenai, shiig agkan anentaimas pujuwai, waamak kajeakchau, shiig awakagtin, wait anenkagtin, ni tibaujinak betek uminai,
tikichin nagkaesau anentaimtumachu, niina pujutinak kuitamak pujuwai. Ashí junin amain ainawai chicham umiktajum timawa nuwish, jujú aidauk dutikmaitsui tachau asamtai.
Pegkegchau takatnak idaisatnume tusa Kristu Jisus jutiiní achinjau asamtai, jutiik Kristu Jisusai ijutkau pujuidau asaja, jakau pegkegchaun takamaitsu nunin anenmamainaitji.
Yamai Wakaní Pegkeji pujugmautik, nu Wakan takamtijusti tusa idaimamainaitji.
Emebau achagmi, shiwagmaetash shiwagmaetsuk, tikich pegkejan takainamu diisá pempeentuniki kajegdayá batsamchagmi.
Yatsug aidauh, ubag aidauh, atum ainajum anuiya pegkegchaun takau dekagkugmek, atum Wakaní Pegkeji wakega nunú takautijum yaigtajum esemamati. Tujash aneasjum dutikatajum, nuniakjumesh atumesh kuitamamkatajum, dita pegkegchaun takaina dutiksagmek takasaijum.
Atumek utugchat ajutjamainakuish pempeentunikjum yainiktajum, aaja dutikdayakjum Kristu timawa nu umiktatjume.
Makichik aentskesh imanchauwaitak eme anenmamá wekaguk, tsanuumak tu wekaewai.
Tikich pujamujinak diigtsuk, makí makichik ditá pujutjinak diimainai, nuniau asag pegkejan takainakjag shiig aneemain ainawai.
Wagki, makí makichik Apajuí wakegamunash wajuk takainawa nunak diimain ainawai.
Kristu chichame atumin jintinjamuk, atum jintinbautijum ashí ni atsumamujig yaigtajum.
Wainkajum anentaimigpajum. Apajuinak makichkish tsanumain ainatsui. Aents ni ajakmamujin juu aina numamtuk, makí makichik dita takasbaujin dutiksag jukiagtinai.
Aents ni wakejamujinak takasuk, nuwiyanak juwak waittanum wegagtinai. Untsu Wakaní Pegkeji inam nunak umigkau aidauk, ditashkam nuwiyanak pujut tuke atina nuna jukiagtinai.
Nunin asamtai pegkeg takata duka mijatkachagmi. Imaní batsatu asá, iish imanisaik batsatkuik tsawan jegakui, ajak ajakmakbau juutia numamtuk Apajuí pegkeg aina nuna sujabau jukitnaitji.
Tsawan eke awa juwik ashí aentsuk tutit awajtsuk pegkegnum yaigtajum, tujash Kristu nemajuina nujai imá senchi yainiktasajum wakeetajum.
Wi yamai junak mina uwejuí letra muuntai agatjim ju diistajum.
Kristu numinum achijá maamua nuna pachisa etsejai waitkagsainum tuidau asag, pakamagtajum tujamainawai, aents aidaush shiig anenjustinme tusag.
Tujash dita pakamaku aina dukesh chicham umiktina nunak betek umiinatsui. Nuninayatak atumin pakamaktajum tujamainawai, atum nunikagmin wi tima ankaje tusag ememagtatus.
Tujash wika wiki eme anenmamtanak wakegatsjai. Wakegajai ii Apuji Jisukristu numinum achinag mantamdauwa nunak ememattasan. Kristu minai numinum achinag mantamdau asamtai, wika ju nugkanmaya aidaunak uyumatsjai.
Wagki Kristu diismak pakamaku akush, pakamakchau akushkam wainkayai. Dekas imana duka Wakaní Pegkeji yamajam pujutan sukagta nuuwai.
Atum Apajuinu aidautijum, jujú tawa jutiksagmek batsatutigminak, nuigtú Kristu nemajin mina pataag Israel aidautigminash, Apajuí wait anenjamag shiig agkan anentaimsa pujutan amastinme.
Yamai nagkamsanuk utugchatan aputugsatnume tusanuk wakegatsjai, wagki mina asutuawagbau iyashjuí esamkamu ajutuina nuna diisan: Wika dekas Apu Jisukristun inakempapitja tumamjai.
Yatsug aidauh, ubag aidauh, ii Apuji Jisukristu wait anenkagtamujiya nu atumi wakanminish uyuntamsagti. Aatus atí.
Witjai Pabloitjai, minak Apajuí etegtua Jisukristu chichame etsegtukti tusa wakegau asa awetiuwai. Atum Kristu nemagkujum Apajuí aentsji waigkú aidautijum Efeso batsatutigmin kumpamjime.
Atumnash iina Apají Apajuiya nu, ii Apuji Jisukristua nujai wait anenjamaidau asag, shiig agkan anentaimsa pujutan amastinme.
Apajuí emematiagmi, iina Apuji Jisukristun Apajiya nunú, nigki ashí pegkeg nayaimpinmaya aina nunak sujamsauwai Jisukristu nemagkaju asajin.
Apajuik nugkanash najantsuk jutiinak etegtamjauwai. Dutika: Mina Uchijun Kristun awematjai, dutikam aentsun ayamjak mantamnamtai, wi ditan tudaugtuchu emaktajai, dutikam mina emtijuish imanisag wantintinme tujamu asa.
Apajuik duwik nagkamas imá niina anejattajinig: Wi ju aidaunak, atak mina Uchig Jisukristu ditai mantamnamtai imá niinig kajinas anentaimainakui, uwemtikan mina uchig emaktin atajai, tiuwai.
Nunak Apajuik jutii wait anenjabaunum, niina Uchijí aneetaijiya nunú jutiiní mantamnamunum tuke emematjitin atinme tusa dutikauwai.
Nuna dutikau asa Kristu numpe ukaejamunum agkanmitkagma tudaunash tsagkugtamjauwai, nunak imá niina anenkajinig dutijamauwai.
Dutijabau asa jutiinak shiig kuashat dekatan amasuí.
Duwik nagkamas Apajuí nigki anentaimas mina Uchig Kristun awematin atajai tibaun dekamtijamachua nunash yamai shiig iwaintugmak dekamtijamaji.
Nuniku asa ashí nayaimpinmayan, nugkaya aidaujai ijumjattawai ni tibaujiya dutiksag, dutikamtai Apushkam imá Kristuk tuke atinai. Nunak ni tsawan tibauji jegatai, uwaetsuk dutikatnai.
Apajuik yaunchuk nagkamas jutiinak etegtamjauwai, dutijabau asamtai Kristui ii jukitnuk ajutjamainaji, nunak yaunchuk Apajuí ni wajuk dutikatatus wakejukaya anentaimtujuita, dutiksag dutikatnai.
Nunak dekatkauk jutii judío aidautin Kristui kajinas anentaimainakui uwemtijatjai, dutikam minak emematjitnume tujamu asa dutikauwai.
Kristu chichame dekaskea nu etsegku, uwemat awai tabau antukjum, atumesh Kristui kajintsá anentaimu asagmin, Apajuí niinu etamak Wakaní Pegkejin awetitnaitjime tusa anagtabauwa nunash amasajui. Dutijamau asamtai yamaik niinuap ainaji tusa dekainaji.
Nunú Wakania nuuwai, Apajuí sujabau jukiagtin asajin emtika amasmauwa nu, jutiin ashí agkanmitkagma niina aentsji etamkatna duwi, dutijamamtai ashí jutiik Apajuí senchigtina nu ememattinaitji.
Nuaduí atum imá Apu Jisukristuk kajintsá anentaimtakjum ashí tikich Apajuí nemajuidaujaish aneeniamugmin pachis chichainamun antukan,
Apajuinak mijattsuk see tusanké ajai atum nuniajum nuaduí, nuigtú Apajuí aujkunush atumin pachisan tuké segattsanké ajime.
Iina Apuji Jisukristun Apají dekas senchigtina nunú dekatan amasagmatai, atumesh Jisukristush shiig paan dekaatajum tusan.
Anentaimta nunú iina jiiya numamtina nunashkam tsaaptin etugtamtinme tusan Apajuin segajai, dutijamamtai atumshakam niina aentsji asajum, nayaimpinum atumdau ajutjamtin dakainajum dushakam shiig dekaatajum tusan. Apajuik niina aentsji etegjamunak tikima shiig wakejumainun pegkejan suwawai.
Junashkam shiig dekamtikatasan wakejajime: Apajuik tikima senchigtinai, ni utujimainjig atsujui, nigka ashí dutikmainai. Iman asa ni nemajuidautinashkam nigki ayamjutpawai. Kristun maawag ukusagmataishkam nunú senchiik ataktú inankiuwai. Dutika nayaimpinum iwakuí, niijai pujus inamjatatus.
Apajuí Kristunak, nayaimpinmaya senchigtin aina nuna nagkaesau, iwanchi senchijinash, nugkaya apu dekas senchigtin aina nunash, ashí najankamu aina nuna nagkaesau senchimtikauwai, yamaya juwish atak atina duwishkam.
Dutika ashí najankamu aina nunash, nuigtú niiní sujumankau aidaunashkam Apuji ema idaisauwai, ni diistí tusa.
Dutikamu asá ni nemajuidautik Kristu iyashiya nunin ainajin, ni jutiiní ashí jajutua pujau asamtai machikish agkau atsa nunisag, ashí ni najankamunmash awai.
Atumek yaunchkek Kristui kajintsá anentaimainachu asajum, Apajuí pujutan sukagtina nujaig tupagkiu aajakuitjume. Nunin asajum jakaujai betek batsamajakuitjume pegkegchau takaakjum, Apajuí umigchau asajum.
Ju nugkanmaya pegkegchau takat aina nuna, wakan pegkegchau apuji iwanch, aents Apajuin anentaimtuchu aidaun takamtika, nunuke takajakuitjume.
Jutiishkam duwikik antsaik, ashí ii pegkegchau takastasa wakejamuk, ii pegkegchau anentaimtamujig wakejusa takainaku batsamajakuitji. Nunijakú asajin, Apajuik tikich aents pegkegchau takaidaun suwimkan suwakug jutiijai suwimkanak sujamain aajakuí.
Tujash Apajuik shiig senchi wait anenkagtina ibau asa, imá niina anenkajinig anempajui.
Jutiik iina tudaujinig jakaujai betek batsatjinig, Kristu maamu aajakuitak, ataktú nantakiuwa duwi pujutnak amasuí, imá niina wait anejattinig uwemtikam asauwaitji.
Wagki, Kristu Jisusjai ijutkau asaja Kristujai betek nantakiu ainaji, nunikaja niijai betek nayaimpinum inamjatasaja.
Juna jutikauwa nunak atak ashí aents aidaun iwaintuktatus dutikauwai. Ni shiig senchi wait anenjabaujiya nunak, jutii Kristu Jisusai ijutkau pujuinajinish, wajuk wait anenjamsaya yaimpaji nuna iwainawai.
Imá niina wait anenkagtutinig, nuigtú niina Uchijinig kajintsá anentaimu asagmin uwemtijamjajui. Nunak atum pegkeg takasbaugmin dutikachui, imá Apajuik anenjauch uwemtijamjauwai.
Jutiik pegkeg takasbaunum uwemkachu asaja, makichkish ii emematmamainuk atsugtamji.
Jutiik Apajuí najankamu ainaji, nuniautin Kristu Jisusjai ijutkau pujajin yamajam pujutan amasajui, ni yaunchuk wakekamujiya dutiksag, pegkejan takastinme tujamu asa.
Nunin asamtai adeagtajum, atum judiuchu aidautigmek, mina pataag judío yaunchuk pakamakaju asag, atumnak Apajuí aentsjinchua nunin diigmajakú aina nunú.
Nunú tsawantinig atumek Kristu dekachu asajum, Israel aents aidaujaish ijunmainchau aajakuitjume. Apajuí ditajai chichaman apaak anagkuauwa dushakam dekachu asajum, nuní uwemainapita tusa dakamukesh atsugtamaidau asagmatai, Apajuigtuchu ju nugka juwig pujujakuitjume.
Tujash Kristu Jisus atumin ayamjutpak numi yapajiamunum numpen ukajua nuaduí, yaunchkek Apajuijai atushat batsamajakuitkujum, yamaik tikijuch ijutkau wajasugme.
Jutii judío aidauti, judiuchu aidaujai kajegdayajakuitag nunak, yamaik Kristu Jisusjai ijutkau pujuidau asajin, nigki agkanmitkagbauwai. Nunú kajegdayamua duka tanish ejatkagta numamtin aajakuí. Nunú nunin aajakua nunak tsaik ajapeak makichik niina aentsji etamkajui.
Judío aidautik yaunchuk Kristu nemagtsukek, Apajuí chicham umiktajum tiuwa nunú, chicham umiktinun Moisés agajua nujai umiaku uwemjagtasa kakanmamajakuitji. Nunijakuitag nunú yamaik jutii judío aidautish imá Kristuig kajintsá anentaimjin, ashí tikich judiuchu aidaush imá Kristuig kajinas anentaimaidau asagmatai, mai yamajam aentsua numamtin etamkauwai. Dutik shiig agkan anentaimsa pujutnak amasajui.
Jisukristu numi yapajiamunum achinag mantamnak judío aidautin judiuchu aidaujai ijupajui, Apajuijai epegtuniatnume tusa, dutijama Kristu makichik iyashia nunin etamkauwai.
Kristu ju nugka juwi taa, pegkeg chicham shiig agkan anentaimsa pujutan sukagtina nuna, atum yaunchkek Apajuí anentaimtuchu aidautigminash, jutii Apajuí chichame dekau aidautijai ujapakajui.
Aatus Kristu dutikau asamtai, jutii judío aidauti, atum judiuchu aidautigmeshkam, Wakaní Pegkeji yaimpasmatai Apajuí adigmainaitji.
Nunin asajum atumek tikich nugkanmayaya nuninuk ainatsjume. Kristu nemajuidau Apajuí aentsji aina nuninuk wajasú asajum, atumshakam Apajuí aentsji ainagme.
Atumnak jega jegamkatasa shugku ajitiama numamtuk awajtamkajui, Jisus chicham etsegtugkata tusa ishiakbau aidau, nuigtú Apajuí etsegtin aajakajua dushakam Kristu pachis jintinjamawajua nuaduí. Tuja Jisukristuke kaya dekas ashí jegan ichichia numamtina dushakam.
Jega shugkunum chichigká buchitmainchau wajas aama numamtuk, jutii Kristu nemajuidautish niinig sumimkau asaja, niijaig kanamainchau wajasuitji. Nuniku asaja jega Apajuí ememattai pegkegma iman ainaji.
Nunin asamtai atum judiuchu aidautigmeshkam, ashí niinig ijunainakjum, jega Apajuí ememattaiya numamtin ainajume, Apajuí sujamsamu Wakaní Pegkejiya nu pujugtamu asamtai.
Atum judiuchu aidautigmin yamajam chicham ujaktá tusa Kristu Jisus awetiu asamtai, ni pachisa etsegbaunum yamai juwi achinkan pujajai.
Atumnak Apajuí atumin wait anenjamu asa, mina: Ame jujú shiig ujaktá, tujutiuwa duka machikish utujimtsuk dekamainaitjume.
Apajuí duwik anentaimas nuna dutikatin atajai tibau dekaachuitag nunak, yamai mina ashí shiig dekamtijuae. Dutijuau asamtai, atumnashkam nuna pachittsan ujumak agatjan awetimjime.
Nunú aujkujum shiig dekamainaitjume, Apajuí yaunchuk anentaimas Kristu pachisa tibau dekaachbauwa nuna mina dekamtijua nunú.
Nunak aents yaunchuk batsamajakua dukesh dekaachaju ainawai, tujash yamaik, Jisus pachisam chicham etsegkata tusa Apajuí ishiakbau, nuigtú Apajuí etsegtuidaush imá Apajuinak takajujakú aina nunash Wakaní Pegkeji dekamtikawaje.
Nigka juna tiuwai: Judiuchu aidaushkam yamajam chicham uwemat awai tusa etsegbaun antukag, Kristu Jisusai kajinas anentaimainak, judío aidaujai betek uwemtan jukitnume. Wagki makichik iyash wajasaju asag, Apajuí Kristu nemajuidaun anagkuauwa nunash jukitnume tujabiuwai.
Minak Apajuí wait anenjug yamajam chicham etsegkata tusa awetiuwai, dutijuau asa niina senchijinash sujusuí.
Wika ashí aents Apajuin nemajuina nujai apatkamak imanchauchitjai. Tujash nunin aig Apajuí mina etegtua, judiuchu aidaunash yamajam chichaman ujaktí, dutikak Kristu wiyakchaji nagkanmainchauwa nuna pachisash etsegkati tusa, awetiuwai.
Nuigtushkam Apajuí ashí wají aidaun najankauwa nunú, yaunchuk ni anentaimsamuji umkauwa nunin aajakua nuna mina dekamtijuauwai, aents aidaun ujaktí tusa.
Junak nigka Kristu nemajin aina nui niina yachajinak kuashat niimtinai iwainmamkauwai. Juna dutikauwa nunak, ashí dekas wakan pegkegchau aidau agkajunum batsamin, nu wakan aina nuna apuji senchigtin aina dusha: Nigkiap dekas ashí yachaita, tujuttinme tusa dutikauwai.
Apajuik junak jutikauwai, ni yaunchuk anentaimtugbau tuke atinun ii Apuji Kristu Jisus dutikauwa nuna.
Ni nunikbaunum imá Kristuig kajintsá anentaimaidau asaja, kajinmasa Apajuiyai jegamaina duka agkan ajutjamji.
Nuaduí, wi atum judiuchu aidautigminash Kristu pachisan jintintu asan, juwi achinkan pujusan waitiag nu antakjumesh mijakaigpajum tusan segajime. Duka dekas atum ayatak eme anenmamainaitjum nuuwai.
Wika Apajuí juna dutikatjai tibaunak ashí dutikauwa duwi, iina Apuji Jisukristun Apajiya nunak tikishmatjan emematjai,
nigka ashí niina aentsji aina nuna Apajiyai, nayaimpinum batsata nunash, nugká batsata nunashkam.
Wika Apajuinak segatjime, ni ashí pegkeg aidau ajá nuna amastinme, dutijamawagmatai Wakaní Pegkejiya nunú yaimpasagmatai, atumesh ichichmamjatajum tusan.
Nuniakjum atum Kristui kajintsá anentaimaidau asagmin, ni atumiin pujugtamu asamtai, aneenisa pujakjum shiig emetmamjatajum tusan.
Nu nuniakjum ashí Apajuí aentsji aidautigmek shiig dekattagme, wajuk Kristu iina senchi anempaji nunú. Ni anejatbaujiya nunú nagkatkamujig atsuuwai.
Nuigtushkam segajai, nunú Kristu imaanika anejatbau ashí dekamaitsu nuna dekamtijamatnume, dutijamawagmatai Apajuí anentaima imanuk atumesh anentaimkau aminjum tusan.
See tajai Apajuí senchigtina nuna, nigka ii wají pachisa dutikata tusaya segaji nuna nagkagas ashí pegkejan iinun dutika nuaduí. Iman asamtai jutii anentaimtajiya duka, ni dutika nunú dekatnumag jegatsui. Nuna pegkeja dutika nunak Wakaní Pegkeji jutiiní puja nujai dutikawai.
¡Jisus nemajin aidautik Apajuí emematiagmi, Kristu Jisusan sujamsau asamtai! ¡Ajumaish tuke ememattai atin atí! Aatus atí.
Wika Apu Jisukristu chichamen etseju asan achigkagmatai juwi pujujai, nunin asan atumnashkam Apajuí pegkejan takastinme tusa etegtamjaju asagmatai, ni etejamu aidaush wajuk pujumain ainawa nunisjumek shiig pujustajum tusan segajime.
Atumek kakagchauch, shiig awajkagtin, waamak kajechu atajum. Nuniakjum tikich aidau shiig dutikachu wainkugmesh, pempeentunisjumek aneenidau asajum katsunjajum dakanistajum, emamkesa iwajamu atí tusajum,
nuniakjum Wakaní Pegkeji tikich aidaujaish, shiig agkan ijutkau pujutan amainajum duke kuitamkatajum.
Jutiik makichik iyashia nunin ainaji, Wakaní Pegkejiya dushakam makichki, ni jutiiní pujugtamu asamtai, Apajuí pujut tuke atinun amastinaitjime tujabiuwa duke ashí dakainaji.
Apushkam imá Jisukristuke, niinig kajintsá anentaimainaji, nuniaku imá niinig anentaimsa yamimainaji.
Apajuishkam makichkiuchi, ashí aents aidaun Apajiya nunú, nunin asa ashí Apajuí nemajuina nui inamui.
Tuja Kristu wait anenjamu asa, makí makichik aidautin dekamtijamauwai ni wakejamu pegkeja nu takagsatnun.
Nuaduí agagbaunum chichaak: “Nayaimpinum wakae ni shiwajin depetuk achijá yajuak, nunik aents aidaun dita yupichu dutikatnunak tinamkae”, tawai.
Depetmak “wakae” tiuwa nunak, nayaimpinmaya juwaki nugka taa, maam nantakí ataktú wakatin asamtai tiuwai.
Nu yakiya tauwa duke ashí nayaim aidaunak nagkagag wakauwai, nunik ashí najankamu aina nuanuí inamui.
Nigki adaijauwai: Chichaman etsegkatnume tusa etegka ishiakua nunash, Apajuinun etsegtuktin aidaunash, yamajam chichaman etsegkagtin aidaunashkam, Jisusa nemajuidau jintintuatnunashkam.
Junak Apajuí adaijamua nunú aidau, tikich aents aidaun yaigtinme, dutikam Apajuí wakegamun takajuinak, aan nagkaemas Apajuin dekaskeapi tusag Kristu nemajuidaush kawegtinme tusa dutikauwai.
Nunú aaja nunikaja Apajuí Uchijí yaita nuanuig kajintsá anentaimainaku, nuigtú niijaig ijutkau pujuidau asa muun anentai jukiaja, Kristujai betek agmi iina anentaimtajinish, aents aidaujai shiig awagdayinaku.
Nuninaku uchi kakajus tsanumaina nuninuk achagmi. Nunidau asaja tikich aidau aentsun tsanuinak waitan jintiina dushakam kakajus tsanumainchau agmi.
Nuninaku Apajuinu dekaskea duke chichainaku, tikich aidaujaish pempeentunisaik aneeniagmi. Nunú aaja nuninaku, jutiishkam Kristu iina Apujiya imanuk wajasagmi. Kristu nemajin aidautinak niiyai jutii buukega numamtinuk.
Kristu nemajin aidautik Kristujaig iina iyashí ashí shiig ijunag awa numamtin ainaji. Nunú iyash akanjamua nuanuiya makí makichik dita takamainjinak takainak jamamtuchu tsaká numamtuk jutiishkam, Kristui kajintsá anentaimaidautik kuashat ainaji. Tujash Kristuk inapau asamtai makichik iyashia nunin ainaji, nunidau asaja aneenisa pempeentunisaik tikich aidaujaish yaininaku, aan kuashat Apajuí wakegamua duke takasagmi.
Tuja juna tajim nunak, Apu Kristu wakega dutiksanuk tajime: Atumek aents Apajuí nemagchau aidau wainak anentaimaina nunitsuk batsamsatajum.
Ditak suwe ejatkamua nuninun anentaimaidau asag, yamajam pujut Apajuí sukagtusbauwa nunú anentaimtutnash dakituinawai. Ditak Apajuí umigtan dakituidau asag, dekachu weenawai.
Nuninak datsantainchau waigkag, ashí pegkegchau aidau takatan idaimainchau dekapedau asag, nunak wakejus tuke taká batsamin ainawai.
Tujash atum Kristu nemagkautigmek aan pujutak unuimagchauwaitjume.
Atumek dekaskenum Kristu pachisa etsegbau antukuitjume, nunikjum ni wajuk pujusti tusaya wakejutpawa nunisjumek pujakjum, niiniya unuimajuitjume dekaskea dushakam.
Nuaduí atumek, yaunchuk wajuk pujujakuitjume duka idaikujum, duwik aajakuitjum dusha yapajinmainaitjume. Wagki ashí atum nunijakuitjum duka, anentaim tsanugmakui pegkegchau wakegamunum dutikau asagmin emestamkajui.
Atumek Apajuiyai idaimamsatajum, yamajam aents etamtinme. Dutijamawagmatai atumesh yamajam anentaimat jukimnujum.
Apajuí yamajam anentaimtan amasajui jutiinashkam ni anentaimka imanuk anentaimkau agtinme tujamu asa, nuninak Apajuí wakegamu pegkeg aina nunak takastime, ni chichame tawa dutiksag, tusa.
Waitjuta duka idaikujum, tikichjai chichaakjumesh dekaskea duke chichatajum, wagki jutii Kristu nemajin aidautik makichik iyashkea nunin asaja.
Kajeakjumesh, tunamajaigpajum, kajekjumesh tuke etsa akapakigpajum,
iwanch yunumtugmak pegkegchaun takamtijamsainum.
Yaunchuk kasamajakú akush, yamaik kasamkaigka, dekas takastí pegkeg aina nunak, nuniak tikich atsumaidaunash yaigta tau asa.
Chicham pegkegchauk chichakaigpajum, dekas chicham pegkeg tikichnash yaimaina duke, tikich antuidaushkam wakejus antumaina duke chichaktajum.
Wakaní Pegkejiya nu pegkegchau takaakjum wake besemag anentaimtikigpajum. Apajuí niina aentsji etamkamua nuna iwaintugmakta tau asa Wakaní Pegkejin amasajui. Dutikamu asa nigka jutijaig pujutnai, uwemkau aidautin Apajuí nayaimpinum iwagmak, ashí pegkegchau aidaunum agkanmitkagmatna nuwishkam.
Nuniakjum dekas pegkeja duke, tikichjaish wait anendayakjum, kajegdaikamu akuish pempeentunikjum tsagkugdaijatajum, Apajuí atumin Kristu nemajin aidautigmin tsagkugtamjauwa dutiksagmek.
Atumek Apajuí uchijí aneetai asajum, niiya ibau atasajum kakanmamsatajum.
Ashí tikich aidaujaish, Kristu jutiin anempajua nunisjumek, pempeentunikjum aneenitajum, nigka nigki niina iyashinak sujukui, jutii tudaujin mantuatnume tusa. Kristu mantamdauwa duka Apajuinu anentag kuntin itaamu maamua nu shiig awagmajakua imanuk aajakuí.
Atumek Apajuí aentsji asajum, tsanijinmain ainatsjume, nuigtú tikich ashí pegkegchau aina dushakam, tuja wají aidaushkam imá midauk atí tusagmek anentaimainchau ainagme.
Pegkegchau aidau augmatut, wainka anentainkas chichat, pegkegchaunum iwajut aidauk idaisatajum, wagki nunú aina duka chichaa yujamain ainatsji, dekas Apajuí emematkujum chichatajum.
Atumek shiig dekagme, tsanijimtan yujajin aidauk, ashí pegkegchau aidaunak takaa pujú aidaushkam, tuja itugsanuk wajiijinawag tusa imá nunak anentaimtú pujauk (duka apajimtai emematmaina numamtinai), Kristu inamtaijinig pujuschagtinai. Nuigtush Apajuí jutiin wají sujabaunashkam jukichagtinai.
Aneaku atajum, wainak chichamai tsanugmajainum. Nunú pegkegchau aidaun timajim nuna takaidauk, suwimak tikima ishamainun jukiagtinai, wagki Apajuí umigtsuk tu yujaidau asag.
Nuaduí atumek dita takainamukesh takasaigpajum.
Atumek duwikik pegkegchau takaakjum, suwenum pujumaina numamtuk pujujakuitjume. Tujash yamaik Apu Kristujai ijutkau pujakjum, ni pegkejan wakeja duke takaakjum, tsaaptinnum pujumaina numamtuk wajagme. Nuniau asajum Kristu aentsji aidaush, wajuk pujumainaita nunisjumek pujustajum.
Wagki, Wakaní Pegkejiya nujai ijutkau pujaku dutikamuk: Ashí wait anenkagtut, Apajuí pegkeg aidaun wakega duke takat, nuigtú chicham dekaskea nunú umiamu aina nu ainawai.
Nunin asamtai Apu Kristun shiig awagma nu takastasajum kakanmamsatajum.
Dita pegkegchaun uuká takaina nu pachisaik tumaitsui, tikima shiig datsan asamtai.
Tujash Kristu nemajuina duka Kristu iwaintamu asag, dita pegkegchau takainamujinak shiig dekamain ainawai. Papí agagbaunum: “Ame kanam duka shintagta, aents jinau aidaunum pujaumesh nantaktá, nunikamin Kristu tsaapmitkagmati”, tawai.
Nuaduí atumek senchi kuitamamkatajum, anentaimkas batsamtsuk shiig anentaimsa pujustajum.
Tsawantash wainka megkayigpa, wagki yamai tsawan batsatag juwik, pegkegchau takaamu ayau asamtai.
Anentainkachu wajukmaina numamtuk wajatsuk, kakanmamsajum Apajuí wakejamua dusha tuwita nu dekaatajum.
Nampekaigpajum, nampeamua duka anentainkachua nunin ekagtau asamtai, duka nunitsuk dekas Wakaní Pegkeji takamtijusti tusajum, niniig idaimamsatajum.
Nuniakjum tikich Kristu nemagkau aidaujai chichaakjumesh, Wakaní Pegkeji tujabauwa nunú Apajuí kantamjutai kantamkujum, shiig dakujusjum Apajuí ememattajum.
Nuniakjum Apajuí iina Apajiya nunú, ashí pachisjum tuke see tusagmeké atajum, iina Apuji Jisukristui kajintsá anentaimaidau asajum.
Kristu eme anentamunum, pempeentunisjumek shiig aneasjum sumimdaikatajum.
Nuwa aishintin aidauk imá niina aishinak umigmain ainawai, Kristun nemagkau aidau, imá Kristunak umijuina nunisag.
Aishmagkui nuwá apujiya duka, Kristuwai niina nemajuina nuna Apujiya duka. Tuja jutii ni nemajuidautik niina iyashiya numamtin asajin, niiyai iina buukega numamtinuk. Nunin asajin nigki uwemtijamui.
Jisusa nemajin aidauti Kristu umijuinag nunisag, nuwa aidaushkam imá niina aishinak umigmain ainawai.
Kristu jutii ni nemagkau aidautin anempau asa iiní mantamdauwa nunisjumek, nuwentin aidautigmek atumi nuwem aneetajum.
Kristuk nunak minaig kajinas anentaimaidauk Apajuí aentsji waigtinme tujamu asa dutikauwai. Ni jutiiní mantamdauwa nuaduí, jutiik niina emtinish bakumamainush atsugbau wantinkauwaitji. Jutii aidautik Apajuí chichame antaku: Wika imá Kristuig kajintsan anentaimjai tajin, tikich yamigmaju ainaji.
Niina nemajin aidautinak tudaugtuchu etamak, imanisag pegkeg iwaintamkata tujamu asa nunikui.
Nunisag nuwentin aidaushkam niina nuwenak aneemain ainawai, niina iyashí anentus. Ni nuwen aneauk niina iyashinash dutiksag aneawai.
Wagki makichkish niina iyashinak kajegchau ainawai. Ayatak shiig kuitamak ayujin ainawai, Kristu niina nemajin aidautin kuitamjama dutiksag.
Wagki, jutii Kristu nemajin aidautik niina iyashiya nunin ainaji.
Yaunchuk agagbaunmashkam: “Aishmag nuwenkug niina apajinak dukujinash ukumainai, nunikag nuwajai ijunak makichik iyash wegawai”, tawai.
Jujú Apajuí yaunchuk anentaimsamu dekaachbau aajakua duka, niiní kajintsá anentaimaidautik Kristujaig makichik iyashkea nunin weenag nuuwai.
Junin asamtai makí makichik atum aidautigmesh nuwem aneetajum atumi iyashim anentsajum, tuja nuwashkam niina aishinak eme anentus diimainai.
Uchi aidauh, atumin apa umigkatajum Apu Kristun shiig awagma dutiksagmek, nuuwai dekas pegkejak.
Chicham umiktina nuwiyan, Apajuí jujú umiakum kuashat tsawan shiig aneasam pujutnaitme tusa anagtabauwa duka: “Amina apa dukujai eme anentsam diistá”, tawai.
Atum uchigtin aidautigmeshkam uchijum takaamujinkish, jintinbaunmagkesh kajemainuk chichagkaigpa, dutiktsuk shiig chichagkam jintintuata Kristu wakega dutiksamek.
Inak aidauh, atumi apujum inapakuig shiig umigkatajum, tujash dekaskenum ajantusa diyamui dutikatajum, ayatak wantinkata tabauwai dutiktsuk, Kristu takagmainaitjum imatiksajum takagsatajum.
Takaakjumesh inapau wajasá diigmakui shiig anenjusti tusajum takatsuk, Kristu inake asajum tuké wakejusjum Apajuí wakeja dutiksagmek takastajum.
Shiig aneasjum dakunkut takastajum, aentsdau takaatsjapi, Apu Kristununap takaja, tusajum.
Aents inashtai agkan aidaun, inaku waitkatai aidaunashkam, dita wají pegkeg takasbauwa dutiksag, pegkegnum Apu Kristu betek akiktina nunú adeagtajum.
Inamin aidauh, atumshakam atumin inakem aidauk shiig kuitamkatajum, wainkajum uwakajum takamtiksaigpajum. Adeagtajum atumin inapaushkam, Apu Kristu nayaimpinum pujus diigmá puja nunú. Kristu diismak ashí aentsuk betekai. Nunin asamtai nigka dita takasbaujinak betek susatnai.
Yatsug aidauh, ubag aidauh, junashkam tajime: Atumek imá Apu Kristujaig ijuntsajum pujakjum, niina senchijí dekas imana nunú jukitasajum wakejitajum.
Apajuí nagki ejamatai sujama nujai iwanch tsanugmakuishkam ejamaktajum, nuniakjum ichichmamtajum.
Jutii aidautik aents aidaujaig maaniatsji. Jutiik dekas wakan pegkegchau aidau agkajunum batsamin, nu wakan aina nuna apuji senchigtin aidau, ju nugka suwea juwi pegkegchaun inamin aina nujai maaniaji.
Nuaduí ashí Apajuí ii ejamamainun sujama nunú jukitasajum kakanmamsatajum, nu jukiu asajum pachiachmau iwanch waitkagmakuish atsanjatajum. Atum iwanch tsanugmakuish, ashí atsanjagmek duka tuke depetbau atinaitjume.
Apajuí chichame dekaskea duke anentaimtuta nuuwai, maaniaku wegaku suntajan akachumtaijiya nujai betekak. Suntag jiijuí detsepeen ejabau aina nunisjumek atumshakam ejamaktajum, pegkeja duke takaaku pujamunum.
Maaniamu epegnati etsegkata tusa suntag awemam, sapatjin wegaamak shiig jigkajá umina numamtuk atumshakam umintsatajum, Apajuí agkanmaetan sukagtawai tusajum etsegkatasajum.
Ju aina nuní nagkaemasag imá Kristuig kajintsá anentaibauwa nunú ajutjamainai, nuuwai atumin tantagjumik, iwanch akentaijin ekeemak aketjamkui ikagnaktinuk.
Kristu iina uwemtikagtujua nunuwai, atsejutai suntajan buuken ejata numamtuk atumin ejapauk. Apajuin chichamen, Wakaní Pegkeji sujamsauwa nuuwai iina tuke nagkijig.
Duka kajimattsuk tuke Wakaní Pegkeji wakejamua dutiksagmek Apajuí ausatajum. Machikish mijamtsuk aneaku pujakjum, ashí Kristun nemagkau aidaush Apajuí aujtustajum.
Atum nuniakjum minashkam segatjitajum, Apajuí minash yainkati, wishakam ishamkagtutsuk yamajam chichaman Apajuinu yaunchuk dekaachbau aajakua nuna uwemat awai tusan etsegkatjai.
Apajuí minak ju chicham etsegkata tusag awetiuwai. Dutijuau asamtai nuna chichagkagtakun wekagai juwi achigkagmatai pujajai. Nuniaigkishkam minash segatjitajum, sapigmakas Apajuí chichamenash etsegtuktajai.
Tíquico iina yachi aneetaijiya nunú minakui juna papiin agajan awetajime. Nigka minak Apajuin chichame etsegbaunmag kuashat yainkae, nuniku asa ni anuí mina pachittsashkam ujapakagtinme.
Junak wika, ni iina pujutjin pachis ujapak atumin anentaimnash ichichtugmagtinme tusan awetajime.
Apajuí iina Apajiya nunú, Apu Jisukristujai, ashí atum anuiyatijum Kristu nemajuinajum nunak shiig agkan anentaimsa pujutan sujamsatnume, shiig aneenisag pujuinak, imá Jisukristuig kajinas anentaimtinme tusa.
Aents aidau Apu Jisukristun tuke aneedaunak Apajuishkam tuke yayasagké atinai. Aatus atí.
Witjai Pabloitjai, Timoteojai Kristu Jisusa inake aidauti, ashí Apajuí aentsji aidautijum, nuigtú Jisusa nemagnun diin aidau apuji, tuja Jisusa nemajuidau atsumamujin diin aidautijum Filipos batsatjum nuna ashí ijumjan kumpamjime:
Apajuí iina Apajiya nunú, Apu Jisukristujai wait anenjamag shiig agkan anentaimsa pujutan atumnash amastinme.
Atumin anentaimtaknuk tuke see tusanké ajai mina Apajuijun.
Apajuin aujkunush ashí atum aidautigmin pachisan shiig aneasan tuke segattsanké ajime.
Wagki, atum yama nagkamchakjum Jisukristu nemagkauwaitjum duwi nagkamsajum, Jisukristu chichame etsegbaunum yaintiujum nunisjumek, yamaikish tuke yaintú batsatjum nuaduí.
Apajuí atumiin takat pegkejan nagkabauwa nunak, dutiksagkeap takamtiká atatua Jisukristu minitai inagnaktatus tajai.
Ashí atum aidautigmin aajan anentaimtajim nunak, senchi aneau asan dutikajime. Apajuí chicham yamagman etsegkati tusa sujusua nuna etsegkui yaintu asajum, atumek mina kumpag aajakuitjume. Yamaishkam atumek mina kumpagketjume, wi juwi achigkagmatai pujag duwishkam. Wi yamajam chicham etsegbauwa nuna dekagtuawagtatus, apú emtin inintainakuish, ju yamajam chicham Kristu pachisa etsegbauwa juka dekaske tusa chichamunmash, ashí atum aidautigmek yainjume.
Wi atumin aneajime tajim nunak, Apajuí shiig dekagtawai, Kristu Jisusa anenkajiya nunú sujusbauwai aneajim nuna.
Nuniakun Apajuí aujkunush: Atum aneeniajum nunú aan nagkaemas ajutjabiagti, tuja pegkeg pegkegchaujai akanjá dekatnash Apajuí amastinme, nuigtushkam Apajuinua nu dekatnash amastinme tusan segatjime.
Dutijamawagmatai pegkeja nunú etegket unuimagjum, atumi pujutjuminish imagnisjum shiig pujuinakjum, Kristu taakuish pegkegchaush atsugbau bakumamainchau atajum tusan.
Nuniakjum Jisukristu yaimpasagmatai pegkeg takaamu iwainagtai, nuna wainainak tikich aidaush Apajuin eme anentus ememattinme tusan.
Yatsug aidauh, ubag aidauh, mina wají nagkaetukiagma nunú, yamajam chicham etsegbaun aan senchi yainkama nunú dekaatajum tusan wakegajai.
Ashí suntag, apú jeen kuitamin aidau, nuigtú tikich suntag mina kuitamjuina dushakam, wi Kristu umiju asan achinkan egketag nunak shiig dekagtuinawai.
Wi junika achinká egketbaun waitkag, kuashat yatsug aidau, ishamkagtutsuk imá Jisukristuig kajintsá anentaimsa chicham etsegta nuna wakekaje.
Duka dekaske, wajumak aents niina nagkaesan takaakun aents aidaush shiig takainawai tama atajai tamaunum Kristu pachis etsejuinaush ainawai. Untsu tikich aidauk Kristun shiig anentus etsegtuinawai.
Nuninai wajumak aidau Kristu aneamunum etsegtuinawai, Apajuí yamajam chicham dekaskea nuna aents aidaun iwaintukti tujutmatai, juwi achinkan pujag nuna dekagtuidau asag.
Nunú mina nagkaetus takasta tuina duka, pegkeg anentaiyai tuinatsui, imá ditanunak anentaimtus dutikainawai. Nuna dutikainak, wi achinkan yamai egketag nuna aan nagkaemas utugchatan aputugsatasag wakegainawai.
Tujash nunak puyatjatsjai, dekaskenum pegkeg anentaiyai etsejuinakush, imá Kristunak pachis etsejuina duwi shiig aneajai. Nuní nagkaemas shiig aneamuk ajuttatui,
atum mina pachittsajum Apajuí aujtugjum nuna dekakun. Wagki, wika shiig dekajai atum Apajuí aujtugjum duwi, Wakaní Pegkejiya nu yaintsamtai achikam egketag junak waamak jiinkittag nunak.
Duwi juwi pujusnush shiig emetmamjan, mina inastumaina nunak takatsuk pujusta tusan wakegajai, wi aaja pujamun waituinak, tikich aents aidaush minaiyan unuimajag Kristu imanjiya nunash shiig dekaatnume, mina iwaaku jigkiagmataish, nuniachkush mantuawagmataishkam tusan.
Wagki, minaig pujuta duka Kristu umigku pujuta nuuwai, tuja jaamushkam Kristujai pujuta nuuwai.
Wika iwaaku pujutnash wakemainaitjai, tuja jatanashkam wakejumainaitjai, nuniau asan shiig etegmain dekapeatsjai.
Minaig shiig utugchatai jimaja juwiya etegkata tabauk: Wakegajai jakan Kristujai pujustasan, nunú imá pegkeg asamtai;
tujash atum mina atsumjuinajum nuna dekau asan,
dekas iwaakuap atumjai ijunjan pujuttaja, nuniaknuap atum Kristui kajintsá anentaimjum nuaduí shiig aneastinme tusan yaigtatjime tajai.
Tuja wi ataktú atumiin wakettsanuk tattag duwi, aan nagkaemas Kristu Jisusai dakujamu ajutjabiagtinme tusan tajime.
Ayatak segajime, atumi pujutjuminish yamajam chicham Kristunu tawa nujai betek pujustasajum kakanmamsatajum tusan. Nuniakjumin wi atumiin taaknush, tuja atushat pujaknush, ditak makichik anentaiyaik shiig ijuntsag Kristu uwemtikagtamun pachisag etsejuinawai tabaun antuktasan wakegajai.
Nuniau asamtai yamajam chichaman dakituina duka ishamkaigpajum, nunú atum nuniamua nunú, Apajuí ditanak suwimkan suwak, atumnak uwemtijamjatna nuna iwaintuinawai.
Apajuik ayatak Kristuig kajinas anentaimsatnume tusag wakegatsui, Kristu nemagbaunmashkam waittsatnume tusa wakegawai.
Nuaduí atumesh wijai betek waituinagme. Atumek minak waitkauwaitjume wi wajupa waittsaija duka, tuja yamaishkam antugtajume wi wajupa waitiatsja nunú.
Nunú nuniakjum, ashí shiig anendaisajum pempeentunikjum aneeniakjum, makichik anentaimtamua duke ijuntusjum anentaimtakjum, minash shiig aneemtijustajum.
Atum ememamugmin, nuniachkugmesh shiwagmagata tabauwai takatsuk, ayatak imanchauch anentaimtumakjum makí makichkitijum, tikich aidau imá pegkeg diitajum.
Makichkish imá niinu pegkeg amaina nunak egatsuk, ashí tikich aidaunash shiig awagmamaina nuna egaktinme.
Atumesh Kristu Jisus anentaimajakua nuninuk anentaimkau atajum.
Nigka Apajuí aajakuitak nugká taag imanuk atasag wakekachui.
Ni aajakbauwa nunak idayak jutiijai betek wajas, ashí aents aidau inataijiya nunin wajasuí.
Aentstiyaitag nuninuk wajasú asa, Apajuí umigbaunum mantuatnume tusa idaimamsauwai, nunik numi yapajiamunum achijam jakauwai.
Nunikmatai Apajuí ataktú inanki, yakí nayaimpinum iwak, ashí aents aidaun Apuji emauwai.
Dutikamtai nayaimpinum batsamin aidaush, nugkanmaya aidaush, ashí Apajuí nemagchau jakau aidaushkam imá Jisukristunak tikishmatug ememattinme tusa.
Nuninak Jisusai Apuk tiagtinme, dutikainak iina Apají Apajuiya nunak ememattinme tusa.
Nuaduí mina aneetaig yatsug aidauh, ubag aidauh, wi atumjai pujatsaigkish tuke umigtin agmaujum nunisjumek, yamai wi atushat pujag juwi aan nagkaemasjum umigtuktajum. Makí makichik aidautijum Apajuí ajantusa diiyamunum niinig sumimkajum, ashí uwemkau aidau takamaina duke takastasajum kakanmamsatajum.
Apajuiya nuuwai atumin pegkeg anentaimat aidaun sujamak, ni wakejamu wakejusa umitnumash yaimpauk.
Ashí atum dutikajum duka chicham patatdaitsuk, jiyanitash jiyanitsuk shiig takastajum,
atumin makichkikesh pegkegchau takaawai tujaminum. Atumek Apajuí uchijí asajum aents pegkegchau katsek aina nuwish, pegkeg iwainmamkatajum. Atum nuniakjum aents pegkegchau aina nuwish, yaya etsantak suwen tsaaptin emama numamtin atajum.
Chicham dekas pujutan sukagtina nuanuig emetmamatajum. Nuniau asagmin Kristu minakuish, atumiin ememasan anentaimtatjai, tikima wainkanuk imanikan wekaesan, Apajuí chichamenak ditanash ujakchawapitja tau asan.
Atum Kristui kajintsá anentaimu asajum umigjum duka, Apajuí anentag sumaina numamtinai, mina mantuawagmataish, wi jaamua dushakam, Apajuí anentag suwamua nuninuk atatui. Nunú nunikmatai shiig aneastatjai, nunikmatai atumesh wijai shiig aneastajum.
Nuaduí atumshakam wijai shiig aneakjum dakujustajum.
Apu Jisus wakegakuig, Timoteon waamak atumiin awemata tajai, atum batsatbaugmin dekaan shiig aneastasan.
Wika junak ashí tikich aidauk Jisukristu wakegamunak egatsuk, dita wakegamunak egaidau asagmatai, tajai.
Tujash Timoteo wajuk pujusuita duka atumek shiig wainjume, nigka yamajam chicham etsegbaunmash, uchi apají inam yaiyama imatijusag yaintui.
Mina utugtukagtig nuna dekagmaman niinak awetittajime.
Wika imá iina Apujinig kajintsan anentaimjai, nigkiap waamak atumiin awetittawa tusan.
Tujash yatsug Epafrodito, atum mina takatan yainkati tusajum awetujiu ainajum nunak, ataktú awagtusnuk awetajime. Nigka yamajam chicham antutan dakituina nui etsegbaunmash shiig senchi yainkae.
Nigka ashí atumin waipakagtatus senchi wakejutpajume. Nuniayatak atum, ni jaawai tabau antugkauwaitjum nuna senchi uyumawai.
Dekaskenmag jamayi, jatanak namput wajaschami, tujash Apajuí niina wait anenja nunak, imá niinakek dutikache, minashkam wait anenjuje, wake besemag pujag nuna, nuní nagkaemas wake besemag pujusai tujutu asa.
Nuaduí wamkesan awetajime, atumshakam ni wainkajum shiig aneastajum, nuniakjumin wishakam wake besemjak pujushtajai.
Shiig anentsajum jukitajum, Apajuí dutikatnume tusa wakega dutiksagmek, tuja tikich aents junin wainkugmesh tuke dutiksagmek atajum.
Nigka Kristu takajak pujus jamain wajakmayi, ni pujutinak uyumatsuk ishamainnum pujus, atum mina yainmainchauwa nuna ni yainkabi.
Yatsug aidauh, ubag aidauh, atumek Apu Jisusai ijutkau asajum dakujusjum pujustajum. Wi agatjabiajim nunak awaksanuk tajim duka minaig tutitjakesh atsugtawai, juka dekas atuminish atsumnawai.
Aents aidau yawá pegkegchau tsuumaina numamtin yujas: Uwemjata takugmek pakamaktajum, tu yujaina nujaig kuitamamkatajum.
Dekaskenum jutii ainaji Apajuí aentsji aidautik, Wakaní Pegkeji yaimpasmatai, Apajuí emematuinaku Kristu Jisusdau asaja shiig aneenaji, nunin asaja jutiik yaunchuk dutikajakbauwa duka puyatjuinatsji.
Nunú imá jutiik kakanmamsa uwemainaitkuig, wi dekas imá mina takatjuig uweemain aajakuitjai. Witjai dekas tikich aidaun nagkaesan ashí chichamnash umikunuk.
Wagki, witjai dekas yama akiinan ocho tsawan wegai pakaji ajapjuamunuk, nuigtushkam Israel wegantuitjai, Benjamigka uchijí aajakua nu wegantunum akiinau asan hebreo aentsuitjai. Tuja judío chicham umiktin aajakua nunú pachisa tabaunmag fariseowaitjai. Nunin asan ashí tikichin nagkaesau chicham umiktin ajakua nunak uwaetsuk betek umikuitjai.
Nunin asan chicham umiktinnum pegkeg takamainun tawa nuna umiau asan, Jisusa nemajin aidaunash waitkayajai. ¡Minak makichik aentskesh chicham umiktinuk betek umikchauwaitme tujutmain ainatsui!
Tujash yaunchkek ashí nunú aidaunak dekas iman dii wajakuitjai. Tujash nunak yamaik, Kristu nemagbaunum wainka diiyajai.
Ashí nunú aidaunak idaisauwaitjai, dutikakun pasuamu ukajá ajaptayama nunin anentajai, Kristu Jisus mina Apujua nunú shiig dekaata tabaunum,
nunikan niijai ijutkau pujau asamtai, Apajuí pegkeg diigsauwai. Nunak chicham umiktina nuna umiakun pegkeg takasbaujui dutijuachui, ayatak Kristui kajintsá anentaibaunum Apajuí pegkeg diigsauwai.
Wika Kristun shiig dekaatasan wakegajai, ni maamash Apajuí senchijinig nantakiuwa, wisha nunú senchinak niina nemagkun jukin, ni waittsauwa nunisnuk waittsan, jaaknushkam Kristu Apajuí wakegamun umiak jakauwa nunisnuk, wishakam Apajuí wakegamun umiakun jakatasan wakegajai,
jakau aidau atak nantainakui, wisha nantakmig tau asan.
Wi nuna tajim nunak, wi ashí dutikajai takun tatsujai, nuigtushkam Apajuí mina wajuku atí tujutua duka, minai ashí uminkae tusan tatsujai. Wika Kristu Jisus dekatkauk mina egatkauwa nunú wakejamun umiakun, ayatak emtuktasan wegajai tumamjai.
Yatsug aidauh, ubag aidauh, eke wi jegantina nuwi jegatsug nunak, wika shiig dekajai. Nuniau asan dekas yaunchuk takasbaujua nunak pachitsuk idaikun, yamai wi jegantasan wegag nuna imá senchi anentaimtajai,
Kristu Jisus umigbaunum wají shiig pegkejan anentag jukitnume Apajuí tujabiuwa nuwi jeganta tau asan. Nunú wají shiig pegkeg anenjauch jukitnaitag duka, pujut tuke atina nuuwai.
Tujash dekas nunimainaitag duka, jutii dekauwaitag dutiksaik umiaku pujumainaitag nuuwai.
Yatsug aidauh, ubag aidauh, mina pujutug diisjum atumesh nunisjumek pujustajum, nuigtushkam tikich aents aidau, jutii pujuinag nunisag pujuina nuna pujutí diigsajum nunisjumek pujustajum.
Kuashat aents pegkegchaun takaina nunú, Kristu iina tudaujin juki numinum jakauwai tusa jutii etsejuinag nuna shiwagmainawai. Nuna pachisnuk kuashtá tajime, yamaishkam awentsanuk negá negajai tajime.
Tujash nunú aents aidauk Apajuijai tuke kanaak kanakagtin ainawai. Wagki, ditak ayatak yuwamunmag, umamunmag iwaaku pujuinawai, nuninak dita takaamujiya nu datsantan iwaintumaina nunak takainak shiig aneenawai, nuigtush ju nugka juwiya pegkegchau aina nunak imá anentaimtuinawai.
Tujash jutii aidautik nunin ainatsji, jutiik dekas nayaimpinmaya wají aina nunú wakegainaji. Dekas iina nugkega duka nayaimpinum awai, nunin asamtai, nuwiya uwemtikagtin taati tusa dakainaji, ii Apuji Jisukristua nunú.
Ni jutii iyashí wainkauchia nuna yapagtugma, niina iyashiya imanuk etamkatnai. Nunak nigka tikima senchigtina iman asa, nayaimpinum nugkaash ayaa nunak imá nigki diyawai.
Nuaduí mina aneetaig yatsug aidauh, ubag aidauwah, wika atumnak senchi aneajime. Wi atumiin shiig aneamu ajuta duka, wají shiig pegkejan jumainaitag imanai. Nunin asamtai, atum Apu Jisusjai emetmamjajum pujajum nunisjumek pujustajum.
Evodia, Sintiquejai Apu Jisusa nemajuidau asag jiyanitsuk batsamsatnume.
Dutiksanuk ame mina kumpag takatash betek umin asamin segajame, aanú ubag aina nunú yaigtá jiyanitsuk batsamsatnume, ditak wijai betek yamajam chicham etsegbaunum senchi takasagmayi. Clemente, nuigtú tikich mina yaintin aidaujai aents pujutan jukitin agattaiya nui ditá daajig papiinum agatkamu ainawai.
Imá Apu Jisusaig tuke dakujustajum. Awaksanuk tajime: ¡Dakujustajum!
Atum tikichjaish shiig pujamugmin ashí aents aidaush waipaktinme. Apu Jisus taatnuk namput wajaschae.
Makichkish uyumá pujuigpajum, nu uyumá pujutsuk Apajuí aukujum segatajum, nuniakjum see titajum.
Atum aaja nunitaik, Apajuí ashí agkan etamtatjume atum uyumajum nunak, nunak aents Apajuí nemagchau aidauk dekamain ainatsui. Nunú agkanmaeta nunak, Apajuí atumin anentaiminish, anentaimtagminish ajutjamtinme tusa amasagtatui, Kristu Jisusjai ijutkau pujau asagmin.
Wi atumin jintintuawaitjim duka ashí dutiksagmek umiktajum, wi chichaamu antukuitjum nunú, nuigtú wi wajuk pujamu waitkauwaitjume dushakam imatiksagmek umiktajum. Atum aajajum nunitai, Apajuí shiig agkan anentaimsa pujutan sukagtina dushakam atumjai atatui.
Shiig senchi shiig aneajai, dukap tsawan asajum, Kristu nemajin aidautijum, ataktú mina yainkujum kuichik awetujiujum nuaduí. Wika kajimatjukiuwap ainawa tatsujime, ayatak yupichu dutikmainjimpap atsugsaje tajime.
Wika junak atsumjan pujau asankesh tatsujime. Wika ajuta nujaig shiig aneasa pujutan unuimajuitjai.
Wika ujunauch pujutnash dekajai, antsanuk kuashat ajutkui pujutnashkam dekajai. Nunin asan wajukunmag pujuinja nunak ashí nunimainaitjai, shiig yuwan pujaknush, yumain atsugtakui yapajaknush, shiig kuashat ajutkuish, tuja shiig atsugtakuish.
Ashí nunak nunimainaitjai, Kristu ni senchijin sujau asamtai.
Tujash atumek shiig pegkegnum minak yainkaugme, mina utugchatjua nuanuí.
Wi Macedonia pujaun yamajam chicham uwemtikagtina nuna etsegkatasan jiinkibiag nuwig, atum Jisusa nemajin Filiposnumia aidautijum imá atumek yainkau ainagme.
Nuniau asajum wi Tesalónica pujaish awetugbaijume, tuja awentsagmeshkam awetugbaijume mina atsumamug dekagtau asajum.
Juna tajim nunak wika sujú pujutajum tusanuk tatsujime, wi wakegag nunak atum takasbauwa nuaduí aan nagkaemas Apajuí amastinme tusan tajime.
Atum Epafroditowai awetugbaijum nunak ashí imatiksanuk jukibiajai, yamaik wi atsumamun nagkagas ajutui. Atum mina yainkabiujum duka, Apajuí anentag anagkuamu kugkuin incienso apeamu Apajuin shiig awagmajakua imanuyi.
Nuaduí mina Apajuijua nu, ashí atumin atsugtamjum nunak, niina wiyakchaji dekas imana nuna imatiksag Kristu Jisusai amaamu jukitnaitjume.
Apajuí iina Apajiya nu imá nigki tuke ememattai atí. Aatus atí.
Ashí yatsug aidau, ubag Jisukristu nemajin aidau anuí batsata nunú kumpamjutuata. Tuja yatsug wijai batsataina jushakam aikasag atumnash kumpamjamainawai.
Dutiksag yatsug Jisukristun nemajin aidau juwi batsata dushakam kumpamjamainawai, imá senchi Roma apujiya nuna jeen takau Kristu nemajin aina nunú.
Iina Apuji Jisukristu atumnash wait anenjamag niina anenkajiya nunash amastinme. Aatus atí.
Witjai Pabloitjai, Jisukristu chichame etsegtukti tusa Apajuí wakegau asa awetiuwai. Yatsug Timoteojai pujusan,
atum Kristu nemagkautijum, nigki umigkujum imagnisjum yaakat Colosas batsatjum nuna kumpamjime. Atumnash iina Apají Apajuiya nu, ii Apuji Jisukristua nujai wait anenjamjag shiig agkan anentaimsa pujutan amastinme.
Atum pachisa Apajuí aujtakuik tuke see tusaikí aji, iina Apuji Jisukristu Apajiya nunú,
atum Kristu Jisusai kajintsá anentaimaidau asajum, ashí tikich yatsut aidaush aneajum nuna antugkau asan.
Duka atumek yamajam chicham dekaskea nu etsegbau antukuitjum duwi nagkamsajum, atum jukitnun Apajuí umigtamkamu nayaimpinum ajutjamaina nu dakaidau asajum nuniagme.
Atuminish nunú chichamak tajutjamawajui, duka ashí tikich nugka aina nuwish etsegnajui. Nunitai nuna antuidaush dekaskeapi tuinawai, atum Apajuí wait anenjabau chicham antukjum, niina dekaskejiya dushakam wainkauwaitjum nunisag.
Epafras iina aneetaiji jutiijai takauwa nu, Kristu aneau asa imatikas umigna dushakam junak jintinjamawajui.
Nigki jutiinashkam, atumin Wakaní Pegkejiya nu egkemjutpawagmatai aneeniajum nunash ujapakmayi.
Nunú yama nagkamchaku antukmayag duwi nagkamsaik, atumnak idaitsuk Apajuí tuke aujtajime. Nuniakun aujtajime: Apajuí wakejamu takatan dekamtijamatnume, nuigtush Wakaní Pegkeji jintinjabauwa nunash shiig dekainak,
Jisukristu nemagkau aidaush wajuk pujumaina ainawa nunisag pujuinak, ashí Kristu wakegamu aina nuna takainak shiig aneemtiksatnume, nuninak Apajuinashkam shiig dekaatnume tusan.
Nuniagmin niina senchijí imana duwi senchimtijamawag ichichtamjatnume, dutikamu asajum kuashat utugchat ajutjamkuish katsunjajum, emamkesjum shiig aneasjum pujustajum tusanush segatjime.
Wika Apajuinak segajai, atumesh shiig aneasjum iina Apají see titajum tusan, ni nayaimpinum inama nui, niina umijuidau aidaun umigkamua nuanuí, jutiinashkam pujustinme tusa umigtamkau asamtai.
Iik iwanchi inatai batsatjin, Apajuí agkanmitkagma, niina Uchijí aneetaijiya nuna inamtaijin pujustinme tusa jujamkiajui.
Kristu jutiiní mantamna ni numpen ukajua duwi agkanmitkagma, iina tudaujinash tsagkugtamjauwai.
Kristuke Apajuí wainmainchauwa nuna iwaidauk, nigka uchi iwaiya numamtin asa, ashí najankamu aina duka atsaig Apají inamtaijin tuke pujujakuí.
Nunin asa nigki najankauwai nayaimpinum, nugkanum ayaa nu wainainag nunash, tuja wainmainchau aina nunashkam. Ashí wakan senchigtin inamaina dusha Jisukristu najankamu asa niinuk ainawai.
Kristuk nigka yaunchuk nagkamnas ju wají aidaush atsuinamunum pujujakuí, nunin asa ashí wají aina junak nigki shiig nunisag atinme tusa diiyakui.
Nuigtushkam nigki, niina nemajuina nuna Apujishkam, nigki jakau nantashtainmaya nagkamas nantakiuwa dushakam, nunin asa nigki wagaaku juwakui.
Apajuik niina Uchijí Aentsmaga Akiinauwa nunak, ni senchigtina ibauk atí tusa wakekauwai.
Apajuí Kristunak awetugmauwai jutiin uwemtijamjati tusa. Dutikamu asag ashí nugkanum, nayaimpinmash batsata dushakam ataktú wijai shiig anendaisag pujustinme tusa dutikauwai. Junak niina Uchijí awemam numinum achinag jaak numpen ukajua duwi dutikauwai, dutikamu asag yamaik Apajuiyaig ashí agkan amain ainawai.
Duwikik atumshakam Apajuí adijkachu aajakuitjume, ni anentaimtutsuk pegkegchau takatak batsamtuidau asajum, Apajuí shiwaji aajakuitjume.
Tujash yamaik Apajuijaig shiig chichamak iwajamui. Nunak Apajuik niina Uchijí Aentsmaga Akiina iiní mantamdauwa nuaduí, niina aentsji aidauk niina emtinish bakumamainchau atinme tusa dutikauwai.
Tujash nunak imá Jisusaig kajinas anentaimainak, nuigtú yamajam chicham Jisusai uwemna nunú pachisa etsegbaun antukajua nunak dakak pujuina nu, iman amain ainawai. Nunú chicham ashí tikich nugkanmash etsegnakua nunak wishakam etsegjai.
Kristuk waittsauwai ashí niiní minidaun uwemtijata tau asa, niiní jegaidauk niina iyashijai betekak weedau asamtai. Wishakam duwi shiig aneasan pujajai atumiin waitiaknush, Kristu waittsamua nuna umiakun.
Apajuik minak niina aentsji aidaun yaigtí tusa awetiuwai, atumiin mina chichamjun ashí wekagas etsegtugkati tujutu asa.
Apajuik yaunchuk anentaimas dutikatjai tibauji dekaachbau aajakua nunak, yamai niina aentsji aina nuna dekamtikawai shiig dekaatnume tau asa.
Nunú pegkeg dekas iman Apajuí anentaimtusbau aajakua nuna, ashí aents aidau dekaati tusa wakekauwa duka: Kristu atumin pujau asamtai, niijai pujustin asajum dekas iman dakajum nuuwai.
Jutiik Kristu pachisa etsegtakuish, ashí aents aidauk shiig pujustajum tusa chichagji, jintinkagtakuish ashí pegkeg aina duke jintinkagtuinaji, Kristu emtinish shiig pegkeg iwainakta tuidau asaja.
Nuaduí wika niina senchijí sujusbauwa duwi shiig senchi takaajai.
Wika atumesh, Laodicea batsamin aidaunash, nuigtú ashí tikich mina waitchau aina nunashkam yaigta tabaunum, ashí wi uyumasan dutikag nunú dekaatajum tusan wakegajai.
Wika nunak atumin anentaiminish ichichmamjajum tikich aidaujaish pempentunisjumek aneení pujakjum, Apajuí yaunchuk Kristun pachis tiuwa nunú dekaachbau aajakua nunash shiig dekaatnume tusan wakegau asan imaniajai.
Imá Kristuig ashí pegkeg, yachamet, shiig dekat aina duka awai.
Junak wika, chicham pegkeja imanun ujapainak tsanugmag, anentaimin yapagtugmawainum tusan tajime.
Wi anuí atumjai ijunja pujachkunush, mina wakanjuig atumjaig ijutkau asan shiig aneajai, atum Kristui kajintsá anentaimkujum niinig emetmamjajum, ashí betek makichkinmag anentaimkujum, imagnisjum shiig batsatu asagmin.
Atum Apu Jisukristui sujumankau aidautigmek pegkeg takamain ainagme, Apajuí aentsji aidaush wajuk pujumainaita nunisjumek pujakjum.
Nuniakjum numí kagkapé initak akaejau asa, kakajus katumainchau wajas aama imanikjum, atum Jisukristui kajintsá anentaimjum nuanuish atajum. Tikich aidau Kristu pachisag jintinjamawagmatai, Apajuí atumiin pegkejan dutikauwa duwi see titajum.
Aneaku atajum, makichik aentskesh dita unuimagbaujin dekaskea imanun jintinjamainak tsanugmajainum, ditak Kristui kajinas anentaimainak uwemjatnume tusag jintiinatsui, ditak yaunchuk ditá muunji takaajakbauwa nunak jintiinawai.
Kristuk Apajuiya nujaig shiig betekai, niishkam Apajuik asa.
Atumnak ashí ajutjamjume Kristujai ijutkau pujau asagmin. Apajuí Kristunak, nayaimpinmaya senchigtin aina nuna nagkaesau, iwanchi senchijinash, nugkaya apu dekas senchigtin aina nunash, ashí najankamu aina nuna nagkaesau senchimtikauwai.
Mina pataag judío aidau pakamajakú aina numamtuk, atumesh Jisukristui kajintsá anentaimkujum, Apajuí aentsji waigkugme. Nuniku asagmin Apajuí, atum pegkegchau takastasajum anentaimtujakuitjum nunak utsanjamkauwai.
Atum yamimakjum yuminum yaunchmajum duka, Kristu ukuntsauwa numamtuk wajagme, jinkugmesh Kristu nantakiuwa numamtuk wajagme, Apajuí ni senchijin Jisusan inankiuwa nuanuig kajintsá anentaimu asajum.
Atumek yaunchkek Kristui kajintsá anentaimainachu asajum, Apajuí pujutan sukagtina nujaig tupagkiu aajakuitjume, pegkegchau takat aina nu ukuinachu asajum. Tujash yamaik Apajuí pujutan amasajui atum Kristujai ijutkau pujau asagmin, dutijama ashí iina tudaujinak tsagkugtamjauwai.
Yaunchuk chicham umiktin aajakua nu, jutii umiashbaunum bakumamain aajakuitag nunak Apajuí juki, Jisukristu numinum achinjauwa nui esakajui.
Dutikak ashí wakan pegkegchau senchigtin aina nunash depetuk senchigtuchu emak, ashí wainainamunum iwainakui.
Makichik aentskesh: “Juka yuwawaipa, jusha uwajaipa, judío jistamtaiji jistamatajum, nantu taa taakui jistamtajum, tsawan ayamtai tsawaakui ayamtajum, tudau weejum”, tujamainakuish antugkaipajum.
Ashí ju jista aina junak Kristu taachu asamtai aikajakú ainawai, jujú jutikamunum dekaajakú ainawai, atak tikich minitna nuna.
Makichik aentskesh: “Atumek nayaimpinmaya aents segachkugmek uweemaitsugme”, tujamkuish antugkaigpa, nunak wainkachu ainayatak wainak ememak, ememachuchia imanis tu wekaewai.
Tujash Kristuk niiní kajinas anentaimaina nuna Apujiyai, nunin asa makí makichik yayawai ni wakega nunisag pujustinme tusa. Nuaduí niina dekaskeapi tuina duka Kristu iyashiya nuninai, tuja Kristuwai ditá buukega numamtinuk.
Kristu jutiiní mantamdauwa nunisjumek, atumesh niijai betek jakau ainagme, nuaduí atumek aents Jisusai kajinas anentaimchau aidau takaina nunú umiktasagmek wakejumain ainatsjume,
nunin asajum: “Juka yuwawaigpa, apasmesh dekapsaigpa, antitash antigkaipa”, tujamainakuish antugkaipajum.
Nunú umiktajum tibauwa duka aents jintiaku tibau asag, megkaejatin ainawai.
Nu aents jintiamu aina duka, dekas dutsukaitai yaijatmainuk tusa umimain ainawai. Wagki jintiinak: “Wainkauchia nunin anenmamsata takuik, iyash senchi waitkamainai”, tuina duka dekaskechui. Tujash nunú aents aidau jintiina duka, dita anentaimsajag pegkeja nunin, dekaskea nunin diinawai: “Juna aaja umiaknuap aents pegkejam, tudaugtuchu, kakagchau amainaitja”, tuidau asag. Tujash wainak iyashinak waitkainawai. Nunin asa nu jintiamu aina duka iina iyashí pegkegchau wakegamu idaitanmag yaijattsui.
Atumesh yamaik Kristujai nantakiu asajum, nayaimpinum Kristu Apajuí untsujin inamjatatus eketa nuwiya wají anentaimtustajum.
Nayaimpinmaya wají imá senchi anentaimtitajum, nugkanmaya wají aina duka anentaimtú pujuigpajum.
Atumek Kristujai jakau asajum, Kristujai pujau asagmin yamajam pujut ajutjamjum nunak, aentsuk wainmain ainatsui.
Kristuwa duke iina pujutan sujamsajua duka, nunin asa ataktú juwi minak wantinkatna duwi, iishkam niiya imanuk betek wajasagtinaitji.
Ju nugka juwiya wakejut atumiin awa duka maa emegkaumaina numamtuk awajkatajum: Tsanijinawaigpajum, pegkegchau aidaush takasaigpa, atum pegkegchau katsunjashmin wakegamush takasaigpa, pegkegchau aidaush wakekaigpa, imá midauk atí tusagmesh wakeyigpa, nuniakjumek nunú apajimá pujumain asamtai.
Jujú aidaun takainak, Apajuí chichamenash intimjukiag yujaina nunak, Apajuí senchi suwimkan susatnai.
Atumesh yaunchkek ju aina juka takaajakú ainagme.
Tujash yamaik ju ashí wají aina duka idaisatajum: Kajegdaika nemasdaika pujut, waamak kajet, pegkegchau takat aidau, pegkegchau chichagkagtut aidau, chicham pegkegchau chichat aina dushakam.
Yaunchuk junin pegkegchau takat aidau ukukiu ainayatkujum, pempeentunikjum tsanunijaigpajum.
Yamaik yaunchuk pujujakbau betek pujatsjume, dekaskenmag atumek yamajam aents ainagme, nunin asajum Apajuí atumin najapauwa imanuk wegagme, nuniakjum niishkam aan kuashat shiig dekagme.
Nuaduí judío, judiuchu akush, pakamaku, nuna dutikachu akushkam yamaik wainkayai, nuigtushkam unuimaju, tuja unuimagchau akush, inatai aidau, inashtai agkan ainakush wainkayai. Kristuk ashí nigki najankau asa, ashí niiní kajinas anentaimaina nuwig awai.
Mina aentsug pegkejam atinme tusa Apajuí anempas etegtamjau asamtai, dekaskenum wait anenkagtin, shiig anentaimkau, kakagchauch, ememachu, utugchat akuish katsunjajum pujakjum,
pempeentunisjumek tsagkugdaijatajum. Tikich aidaujai wake besegdaikamu ajutjamkuish, iina Kristu tsagkugtamjauwa dutiksagmek atumshakam tsagkugdaijatajum.
Dekatkau dutikmainaitjum duka anenimainaitjum nuuwai, nunuwai dekas shiig ijuntsa pujutan sukagta duka.
Kristu shiig agkan anentaimsa pujutan amaamu atumnash ajutjamtinme, Apajuik nuna aatus dutijamata tau asa, makichik iyashik etamkauwai, nuaduí atumek see titajum.
Kristu chichame pegkeg shiig kuashat jintintuamuitjum duka, imatiksagmek aneaku atajum, nuniakjum Apajuí wait anenjamjau asamtai see titajum. Pempentunisjumek jintindayakjum, chichagdaikugmesh shiig anentaimsajum dutikatajum. Apajuí chichame agagbau aina nuwiya kantamkujum, ni emematku kantamtai aina nuwiyashkam kantamkujum, Wakaní Pegkeji wakeetan amaa nujaishkam kantamatajum.
Ashí atum takaamu chichaamu aina dushakam Apu Jisus wakega dutiksagmek dutikatajum. Nuniakjum Apajuí iina Apajiya nunú see titajum, Jisukristu jutiiní dutikauwa nunú pachisjum.
Nuwa aishintin aidautigmek imá aishumek umigkatajum, Apu Jisusa nemajin aidau wajukmaina ainawa nunisjumek.
Aishmag nuwentin aidautigmeshkam nuwem aneetajum, nuniakjum nuwem kajemainuk chichajigpa.
Uchi aidautigmeshkam, atumin apa dukujai inapainakuish betek umigkatajum, aatus wakegawai Apu Jisusak.
Atum uchigtin aidautigmeshkam uchijum takaamujinkish, jintinkumkesh kajemainuk chichagkaigpa, junik anentaimá pujuinum.
Inak aidauh, atumin apujum inapakuig shiig umigkatajum, tujash imá apujum wajas diigmakui shiig anenjusti tusa takatsuk. Dekaskenum duka tuke shiig takau atajum.
Ashí atum takaamua duka, aentsdau takamainaitjum nunitsuk, Apu Jisusdau anentsajum shiig wakejusjum takastajum.
Wagki atumek dekagme Apajuí ni anagtamamujinak amastina duka, Apu Kristua nudau takagsau asagmin.
Ni pegkegchau takasuk nu pegkegchauwa nuwiyanak jukitnai. Wagki Apajuik betek susatnai dita takasbaujinig dutiksag.
Atum inamin aidautigmesh atumi inakem shiig awagmakjum, inamin pegkeg atajum. Wagki nayaimpinum Inamin puja nunú atumnash shiig waipaina nu dekau asajum.
Apajuí mijattsuk aujkujum aneaku batsamsajum, see tusagmeké atajum.
Nuniakjum jutii pachijattsagmeshkam Apajuí aujkagtustajum, Apu Jisusa chichame shiig agkan etsegtuta nuanuí jutiinash yaimpakti. Dutijamamtai shiig dekamtikawagmi, Kristu pachisa yaunchuk dekaachbau yamai etsejuinag dushakam, nuna etseju asan juwi achinkan pujajai,
nunak wisha shiig etsegkun paan antumainun dekamtikagtuatjai tusan tajime.
Apajuí nemagchau aina nujai wekaekugmesh, wainka tsawan megkaetsuk, shiig anentaimsajum ausatajum.
Nunika aujkugmesh chicham wakejusa antumain ausatajum, tuja dita inimpainamush wajuk aimainaita dushakam shiig dekau atajum.
Ashí midaun pachisag iina aneetaiji yatsug Tíquico, dekas imatikas niishkam wijai Jisusa takatjin takagna nu ujapaktatjume.
Duwi niina atumiin awemajai, jutii wajuk pujuinaji nuna ujapainak, anentaimnash ichichtamjatnume tusan.
Jutii aneetaiji iina yachi Onésimo betek umina nunú niijai minawai, niishkam atumjai betek Jisusan nemagna nu. Dita anuí taawag ii wajukenaji nuna ashí ujapakagtatui.
Aristarco, wijai achikam puja dushakam kumpamjamainawai, Bernabé iká yachi Marcosa dushakam aikasag kumpamjamainawai, wi niina pachisan tibaijim dutiksagmek atumiin minakuish jukitajum.
Nuigtú Josué Justo tuuta awagmataiya dushakam kumpamjamainawai. Imá juke ainawai mina pataag judío aina nuwiya wi Apajuí inama nunú pachisa etsegbaunum yaintuina duka, ditak mina anentaignash shiig ichichtujagmayi.
Dutiksag Epafras Kristu Jisusan inakega nu, atumjai ijunajakua dushakam kumpamjamainawai, nuniak Apajuin shiig senchi aujtugmainawai, shiig imagnis emetmamag pujuinak, ashí Apajuí wakegamua nunak takagsatnume tujamaidau asag.
Wi niinak atumin puyatjutpaina nuna wainu asan tajai, aantsag Laodicea batsata nunashkam, tuja Hierápolis pujuina nunash uyumawai.
Aantsag aneetaig Lucas ampijatna dushakam, Demasjai kumpamjamainawai.
Tuja yatsug aidau, ubag aidau Laodicea batsata nunú, nuigtú Ninfas niina jeen Apajuin emematuinak ijunaina dushakam, Pablo kumpamjamjume tusajum ujatjuktajum.
Ju papiin awemag ju ausagmek, Jisusa nemajin Laodicea batsata dushakam awetitajum ditash ausatnume, tuja dita awetimun atumin awetugmainakuish aikasjumek ausatajum.
Arquiposhkam ujaktajum, niish betek umiktí Apu Kristu takat susamua nuna tujamui tusam.
Ju kumpamkagtamua junak wi mina uwejuí agatjime, Apajuí aujkugmesh wi achinkan pujag ju anenjatajum, Apajuí atumnash wait anenjamjatnume. Aatus atí.
Witjai Pabloitjai, Silvano, Timoteo aajan ju papiinak agatjime atum Jisus nemagkau aidautijum yaakat Tesalónica batsamin aidautigmin. Ii Apají Apajuiya nunú Apu Jisukristujai wait anenjamag, shiig agkan anentaimsa pujutan amastinme.
Apajuí iina Apajiya nu aujkuish atum pachisa see tusaikí ainaji,
nuniaku ashí atumek tuke mijattsuk pachisaikí ainaji. Wagki, atum ii Apuji Jisukristuig kajintsá anentaimaidau asajum pegkeja duke takaajum nuaduí, Jisukristu aneamunum tikich aidau yayakjum, waitiakjumesh katsunjajum ichichmamja pujusjum, ni minakuish wainkatasajum dakaidau asagmin.
Yatsug aidauh, ubag aidauh, Apajuí atumnak anempajume, nunin asa atumnash ni etegtamjawa duka dekaji.
Ii Kristu uwemtikagtawai tusa chichagkagtukbauk, ayatak chichamaik chichagkagtukchamui. Wakaní Pegkejiya nuna senchijin, chichamak dekaske tusa etsegkamui. Jutii atum aneau asaja, atumjaish wajuk batsamsamiaji duka shiig dekagme.
Atumek jutii wajuk pujaku iwaintukuitjime, nuigtú Jisusa pujutí diigsagmeshkam nunisjumek pujuinagme. Chicham etsegbaush, tikima senchi waitiamunum pujakjumesh uyumatsuk antukuitjume, Wakaní Pegkeji dakujutan amainau asamtai.
Nu atum nuniakjum ashí Apajuí nemajin Macedonia nugkanum, Acaya nugkanum batsataina dushakam iwaintukugme.
Apajuí chichame etsegbauk atumiin nagkamna, Macedonianmash, Acayanmashkam, nuigtú ashí tikich nugkanmash pampagké. Atum Apajuiyai kajintsá anentaimjum nunak, ashí yantamnum augmatuidau asagmatai, jutii anuí chichagkagtumainaitag duka atsumnatsui.
Jutii atumiin taamtai, atum wajuk jukagtukiuwaitjume, nuigtú dakumkamu apajimá batsatutijum idaikujum, Apajuí iwaaku dekas tuke pujuwa nunú umigkujum,
Jisus Apajuí Uchijí, Apajuí inankim nayaimpinum weuwa nunú taatnuji dakainajum nunash ujaninawai. Jisusai, suwimak ishamain atina nui ayamjutpakua duka.
Yatsug aidauh, ubag aidauh atumek dekagme, iik atuminig tikima wainkaik ijaschabiaji.
Yaakat Filiposnum pujusá Jisus pachisa etsegjin kajegtamaidau asag, aentschau chichagtamainakui senchi waittsauwaitag dushakam atumek dekagme. Tujash Apajuí yaimpasmatai ishamkagtutsuk, Jisukristui uwemtikagtauk tusaish, tikich antutan dakituinaigkish atuminchakam chichagkagtukbaiji.
Ii anuí chichagkagtukmayag duka dewakbaukesh atsawai, nuniachkuish pegkegchau anentaiyaikish, tsanumkuikish tichamui.
Apajuí jutii anentainash ashí diigtamas, ni takatjinak Kristu pachis etsegtukti tusa sujamsauwa nu etsegtuinaji. Duka aents shiig awajkatasaikish takaatsji, Apajuí wakegamu takainaji, nigki jutii anentaibaujinash shiig dekawai.
Atumkesh, nuniachkush tikich aidaukesh eme anenjitnume tusaikish wakegatsji.
Jutii dekas Jisus chicham etsegtugkatajum tusa awemamu asaja, atum yaijatkatajum tumainaitku duka tutsuk, nuwa uchijin kuitamama numamtuk, atumnak shiig anentsan puyatjusan kuitamkabiajime.
Imatika aneedau asaja, yamajam chichama duke ujaktasa wakeetsuk, atum aneamunum bakumatasaish wakegainaji.
Yatsug aidauh, ubag aidauwah atumek aneakjume, atum waitkat dakitau asaja wajuk takaayaji duka. Jutiik tsawai kashishkam takai takainakua yawejaish, Apajuí chichameg etsejiaji.
Atumetjume jutiinu dekautigmek, Apajuishkam aikasag dekagtamji, atum Apajuí nemagkau aidautigmijai jutii pujubiag duwik, pegkegchau aidauk takaachu asaja, makichik aentskesh tujamainchau shiig imagnisa pujusbaiji.
Jushakam dekagme, uchigtin uchijin utuja numamtuk chichagkun, makí makichkitigmin anentaimnash ichichtuyajime.
Dutikakun, Apajuí nemajin aidaush wajuk pujumainaita, nunisjumek shiig pujustajum, niina inamtaiji dekas pegkeja nui pujustinme tusa untsukbau asajum, tuyajime.
Nuaduí jutiishkam Apajuik mijattsuk see taji, atum ii chichagkagtamu aentsdauchuapi Apajuí chichamempapi tusajum, shiig antuku asagmin. Duka dekas Apajuin chichamegai. Nu chicham atumesh dekaskeapi tau asagmin, pujutjumnash kuashat yapagtugmawajui.
Yatsug aidauh, ubag aidauwah, atumshakam jutii waittsauwaitag nunisjumek waitiajume. Judeanmaya aents aidau Jisusa nemajuk Apajuin umijiagtai, ditanbaunak pempeentukiag waitkajakua numamtuk, atumnash atumin pataimik waitkagmainakui waitiagme.
Nunú mina pataag judío aina duke Apu Jisusnash maawajui. Yaunchuk Apajuí etsegtin aajakajua nunashkam ditak maawajui, nunisag jutiinashkam jiigmakiag ajapjamawagmayi. Nunidau asag Apajuinak shiig awagmainatsui, ashí aents aidaunak shiwagmainawai.
Judiuchu aidaush uwemjatnume tusa, Kristu pachisa ujakta tajinish dakituinawai, nunidau asag nuní nagkaemas tudaunak ikauntumainawai, nunidau asagmatai Apajuí shiig senchi suwimkan susatnai.
Yatsug aidauh, ubag aidauh, jutiik ujumak tsawantai atumjai wainitsuk pujakuish, tuke pachisaikí pujau asá, atum wainkatasa senchi wakeeyaji.
Nuniau asan wika atumin ijagsatasan dekaskenmag kuashtá wakekabiajai, tujash iwanch utugtamkamtai minichbaijai.
Apu Jisus ataktú juwi minakui, wi niina igkuaknush datsamamuk atsugtitnai, ayatak shiig aneakun emematnaitjai, atum imá Kristuig kajintsá anentaimaidau asagmin.
Atumiin jutiik eme anenmamku shiig aneastinaitji.
Nuaduí atumin kajimatmainchau dekapeau asan Atenas wiki juwakun,
iina yachi Timoteon awemabiajai, Apajuí takagku Kristu pachisa etsegbaunum yaimna nuna, atum Kristui kajintsá anentaimjum nunash, ni chichagtamak nuní nagkaemas ichichtamjatnume,
makichkitigmekesh waitiakjum Kristu nemajut idaisaijum tau asan. Atumshakam dekagme jutiik aaja waitmainaitag duka.
Nuigtushkam wi atumjai pujusan emtiksan ujayajime, jutiik waitiamu igkugtin ainaji tusan, duka nunisag nagkaetamjume yamai wainjum nunú.
Nuaduí atumin kajimatmainchau dekapeau asan, ii takasbau wainak megkaekai tusan, Timoteon awetibiajime. Nunak atumin kuashat puyatjakun, Jisukristui kajintsá anentaimtan, iwanch pegkegchau takamtikainam idaisainum tusan dutikabiajai.
Tujash Timoteo atumiin pujau jutiiní taa ujapakji chicham shiig pegkejan, atum Kristui kajintsá anentaimkujum aneniamugmin. Nuigtushkam ujapakmae, atumesh jutii shiig anenkagtusjum waijatkatasajum wakegainamunash, jutii atum wainkatasa wakegag nunisjumek, atumesh jutiijai ijunjatasajum anentaimjum nunashkam.
Yatsug aidauh, ubag aidauh, nuna antukan kuashat utugchatnum waitiaku pujamun ichichmamjamjai, atum Kristui kajintsá anentaibauk nunisjumek batsatjum nuaduí.
Atum Kristu nemagkujum shiig emetmamjajum batsatbaun antukan ichichmamjamjai.
Nunikan shiig senchi shiig aneamug ajutui Apajuí emtinish, nuniakun Apajuinashkam imatiksanuk see tajai, atumin pachisan.
Tsawai kashijai Apajuin tuke augjai, atumiin taan wainkata tabaujun pachisan, nunikan atum imanisa kajintsá anentaimainchau dekapeamu ajutjamkujaish shiig jintintuatasan.
Ii Apají Apajuiya nu, Apu Jisukristujai jutiinash yaimpakagti atumiin minimaina nunash.
Ii Apujiya nunú sujamsatnume, ashí tikich aidaujaish pempeentuniki aneenita nuna, jutii atum aneajim aikasag.
Apajuiya duke atumi anentaimnash ichichtugmagtinme, aan nagkaemasa kajintsá anentaimkujum, Apu Jisus niina aentsji pegkejam aidaujai minakuish, iina Apají Apajuiya nuna emtinish bakumamainchau wantinkamnujum tusan.
Nuigtushkam yatsug aidauh, ubag aidauh, Apu Jisus wakega dutiksanuk segajime: Wi jintintuabiajim nunisjumek, aan nagkaemasjum Apajuí wakega duke takaakjum shiig anemtiksatajum.
Atumek Apu Jisus tibauwa nuna jintintuabiajim duka dekagme.
Atumnak Apajuik imá midau pegkeg aina nunak takainak, tsanijintsuk pujustinme tusa wakejutpagme.
Maki makichik nuwentin aidauk niina nuwenak eme anentus diiyak, pegkegchau takagtsuk pujumainai,
aents Apajuin anentaimtuchu aidau ditá iyashí pegkegchaun takastatus wakega nuna takainak nuween waitkaina nunitsuk.
Tuja makichkitigmekesh tikich Kristu nemajuina nuna nuwejaig pegkegchau takasaigpa, nuigtush yatsum tsanujam pegkegchau takagsaipa, atum nunitaik Apu Kristu suwimkan senchi amastatjume, nunak duwikishkam tibaijime.
Apajuik iinak ashí pegkegchau aina nunak takatsuk, pegkee pujustinme tusa etegtamjauwai.
Tuja ju jintinkagtamun dakitauk aentsnakesh dakitak nuniatsui, Apajuin dakitak nuniawai, ni Wakaní Pegkejin sujamsauwa nuna.
Tujash Kristu nemagkau yatsut aidauti pempeentuniki aneenita nunak agatjashtatjime. Wagki pempeentuniki aneenitnak Apajuí jintinjamawaju asagmatai.
Atumek itugsanuk tikichin waitkatsuk pujusag tusajum kakanmamkujum, makí makichik atumin takatjum takastajum, jutii nuní takastajum tibaijim dutiksagmek.
Aatsa takau asajum atsumkas pujutai, tikich aents aidaush eme anenjamas diigmastinme.
Yatsug aidauh, ubag aidauh, Jisusa nemajin jakaush wajukatnuita nunú atumesh dekaatajum tusan wakegajai, aents Apajuí nemagchau aidau, jakau aidaush wajukatnaita nuna dekachu asag, wake besemag anentaimá pujuina nunikaijum tusan.
Jisus jaka nantakiuwa nuanuig kajintsá anentaimainaji, Jisusan nemagkau jinawajua nunashkam, Jisus ataktú juwi minitaiyap Apajuí inanjatnaita tusaja.
Nuaduí Apu Jisus tiuwa dutiksaik taji: Jutii iwaaku batsatutik Jisus minitta nuaduik, jakau aidau ukuakuik emjashtinaitji.
Apu Jisus nayaimpinmaya minitai, senchi untsuubau atinai jakau aidau nantagtinme tusa, tuja nayaimpinmaya aents aidau apujiya dushakam senchi untsumkatnai, nunitai tikich nayaimpinmaya aents trompetajin senchi umpuagtinai, nunikmatai Kristu nemajin jidau aina nunú nantajagtinai.
Nunikmatai iwaaku aidauti ditajai ijunja yakí takuntinaitji, agkajunum Apu Jisus yujagminum igkugtasa, nunika ii Apujijai atakea duwish tuke pujutnaitji.
Nuniktin asamtai jujú chichama jujai tikich aidaujaish anentai ichichtunigtajum.
Tuja tsawantash wajukeaig, jutiish wajukeajinig taati nuna pachisnuk agatmaitsujime.
Wagki, atumek shiig dekagme Apu Jisus minamu tsawagtina duka, kasa kashi pachiachmau waiya numamtuk wajaktinai.
Wajutiya aents aidau: Yamaik shiig agkan anentaimsa, nuigtush kajintsá batsatainaji, tiagtin ainawa nuniamunum pachiachmau dita waittsatnujig minittinai. Nuwa ejamtin uchigmatji jegamtai najaimamun ishamak, emegkakta takush emegkaumaitsu numamtuk, aents duwik uminkachu aidauk, nunú waitiamun emegkakta takush emegkakchagtinai.
Tujash yatsug aidauh, ubag aidauh atumnak uwaktamkashtatjume, kasa wajukea numamtuk minakush, wagki atumek tikich dekainatsu nuninchau asagmin.
Wi juna tajim junak, atumek Jisukristu aentsji asajum pegkeg takaakjum, tsaaptinnum pujumaina numamtuk wajaidau asagmin tajime. Jutii Jisukristui kajintsá anentaimaidautik, iwanchdau aidau suwenum yujaina nuninuk ainatsji.
Aents Apajuin nemajuinatsu duka, kashi kanaku wajukmaina numamtuk wajainawai. Tujash jutiik shiig umintsá aneaku batsamsagmi.
Wagki, aents kanuina duka dekainatsui wají nagkaemaktatua nunak, nampena dushakam wajukeawa nunak dekatsui.
Tujash jutiik tsawai batsaamaina numamtuk batsatu asaja aneaku batsamsagmi. Suntag aidau maanitnum weenak jiju najanamun detsepen ejaktatus nugkú ainawai, numamtuk jutii Jisukristui kajintsá anentaimaidautik, ni aneamua duwi pempentunisaik aneeninaku, nuigtú jutii uwemjau asaja dakainag nu atsejutai suntajan buuken ejata numamtina nujai ejamakagmi iwanch pegkegchaun takamtijamsainum.
Apajuik iinak suwimkan jukitin atinme tujamchauwai. Ayatak Apu Jisukristui uwemtan jukitnume tujabiajui.
Jisukristuk jutiiní jakauwai, iwaaku batsatkush, jakau akushkam imá wijaig ijunas pujustinme tujamu asa.
Nuaduí pempeentunikjum wakegat egketdayakjum ichichdaitajum, atum takaajum dutiksagmek.
Yatsug aidauh, ubag aidauh junashkam segajime: Atumin jintinjamainak Apu Jisus nemagtanum chichagtamaina duka eme anentsá diitajum.
Dutikakjum shiig anentsajum aneetajum, dita takaamujin eme anentsajum diyakjum, ditajai ijuntsajum shiig agkan anentaimsajum batsamsatajum.
Yatsug aidauh, junashkam tajime: Aents takatan dakitauk jiyaktajum, junik dekapedaush wakemitkaktajum, yainkatnume tusa atsumaidaush yaigtajum, nuniakjum tikich aidaujaish kajegdaitsuk pujustajum.
Pegkegchaun takagtamainakuish, pegkegchaunmak ikmakaig tusajum kuitamamkatajum. Dekas pegkeja duke ikdaikajum takastasajum kakanmamtajum, imá atumek dutikdaitsuk ashí tikich aidaujaish dutikatajum.
Tuke shiig aneasjum pujustajum.
Nuniakjum Apajuishkam tuke aujsagmeké atajum.
Ashí pachisjum see titajum, jujuwai Apajuí jutii Kristu Jisus nemajin aidautin nuniktinme tusa wakejutpa duka.
Wakaní Pegkeji anentaimin aujtabau antugtsuk idaisaipajum.
Apajuin etsegtuidaush, wainkaya nuninuk diisaigpajum.
Ayatak ashí ni chichaamujish shiig kuitamsajum antugkatajum, Wakaní Pegkeji tamash tawa tusajum, nunikjum pegkejan takuig antugkatajum.
Idaisatajum ashí pegkegchau takatak.
Atumnash Apajuí shiig agkan anentaimsa pujutan sukagtina nunú pegkeemtijamiagti. Nigki kuitamjutpagme atumi wakanminash, atum anentaibaunash, atumi iyashminashkam, Apu Jisukristu tataish bakumamainchau atinme tujamaidau asa.
Apajuí dekas betek umina nunú atumnak etegtamjauwai, dutijabau asa nigki nunak dutikattawai.
Yatsug aidauh, ubag aidauh, jutii pachijattsagmeshkam Apajuí aujkagtustajum.
Yatsug aidauh, ashí Kristu nemajin aidautigmek aneenisjum kumpamdayakjum pagkuniktajum.
Ju papí awetajim juka Apu Kristu wakega dutiksagmek ausatajum, ashí yatsug aidaush antuktinme.
Ii Apuji Jisukristu atumnash wait anenjamjatnume. Aatus atí.
Witjai Pabloitjai, Silvano, Timoteo aajan pujusan jujú papiin agatjime. Dutikakun atum iina Apají Apajuiya nunú, Apu Jisusa nemajin aidautijum, yaakat Tesalónica batsatjum nuna kumpamjime.
Apajuí iina Apajuijiya nunú, Apu Jisukristujai wait anenjamu asa, atumnash shiig agkan anentaimsa pujutan amastinme.
Yatsug aidauh, iik Apajuí aujuinakuik atum pachisa see tusaikí ainaji. Jutii pegkeg dutikmaina duka juuwai, wagki atumek aan nagkaemasjum Kristui kajintsá anentaimkujum, pempentunisjumek aan nagkaemasjum aneenidau asagmin.
Tikich nugkanmaya Jisusa nemajin aidaunum chichaakuish, atumin eme anentsan etsegtajime, ditak utugchatnum pujuinak waituinakush, imá Kristuig kajinas anentaimas pujuinak, shiig nemajuinawai tusa.
Atum Kristui kajintsá anentaimu asajum ashí waitiajum duka, Apajuí dekaskenum pegkejan takaa nuna iwainawai. Nunú aaja Kristui waittsau asagmin niina inamtaijin awaintamawagtinai.
Apajuik pegkeja nunak takauwai, nuniau asa yamai atumin waitkagmaina nunak suwimkan susatnai.
Tuja atum waitkam batsatjum nunak, jutiijai betek agkanmitkagmatnai. Nunak Apu Jisus, nayaimpinmaya ni aentsji senchigtin aina nujai, jii kegamunum egketkau minitna duwi dutikatnai.
Nuniak, Apajuí pachisa dekatnash dakituinak, Apu Jisusa chichame yamajam etsegbaunash antugkachaju aidaun suwimkan susatnai.
Ditak suwimkan juwinak Apajuijaig tuke kanaak kanakiag pujusagtinai, nuninak Apu Jisusa imanjiya nunash, senchijinash waintsuk batsamtinai.
Apu Jisus ni aentsji aidau emematam atina nunú tsawantinig, atumshakam ditajai ijunjatnaitjume, wagki atumesh jutii chicham etsegbau dekaskeapi tiu asajum.
Nuaduí atum pachisa Apajuí tuke aujtuinajime, Apajuí atumnash, wajuk pujustinme tusaya etegtamjauwa ainawa nunisjumek pujustajum tusaja. Nunin asamtai Apajuí atumnash, atum ashí pegkeg aidau dutikatasajum wakegajum nunash niina senchijin amastinme, iina Apuji Jisukristui kajintsá anentaimaidau asagmin.
Atum nuniamunum, tikich aents aidaush Apu Jisukristunash eme anentus diistinme, nuniagtai atumnash nigki wait anenjamjau asa, iina Apajuiji, Apu Jisukristujai eme anenjamas diigmastinme.
Yatsug aidauh, ubag aidauh, yamai iina Apuji Jisukristu ataktú juwi minakui niijai ijunjatnaitag nuna tajime:
Ishamkaigpajum makichik aentskesh chichagtamainak, “Apu Jisusak tae” tujamainai, tikich chichau “wakan tujutne” tai, jutii pachijattsagkesh ni tujamaji, papí agag awetugmamji tujamainakuish, kakajus anentaimik yapajiawaigpajum.
Makichkish tsanuamak aigpajum, Kristuk eke taatsui. Kristu taattak wajataik, kuashat aents Apajuin nemagtanak idaisagtinai, nuninai makichik aents dekas pegkegchau wantinkatnai. Nu aentsuk jii ajumaish kajinchaunum pujus waittsatna nunú atinai.
Nunú aentsua duka Apajuí shiwaji asa, Apajuí nemajin aidaunash shiwajiyai, aantsag wainak apajimin aidaunash shiwajiyai. Nuniau asa jega Apajuí ememattainum wayaa ekeemas: “Witjai Apajuinuk”, titinai.
Wi atumjai pujubiag duwi juna pachisan ujakbaijim nunú kajimatkigpa.
Nunú aents pegkegchau tsawan eke jegatsaig, yamaya juwik wantinkai tusa makichik emeteau awa duka dekagme.
Tujash yamaikishkam inamui pegkegchau takatnak, nuniayatak eke iwainakag takaatsui, nuna emetea nu agkasti tabaunum.
Nunikmatai dekas aents pegkegchauwa nu wantinkatnai, nunittaman Apu Jisukristu, nu aentsua nunak “jakati” titinai, tama jakatnai. Dutika Jisukristu ashí niina senchijijai inamjatna nuniak, nunú aents pegkegchauwa nuna senchijinak emegkaktinai.
Jisukristu eke nuna dutikatsaig, aents pegkegchaun takau wantinkatna duka, iwanchi senchijijai takau asa, aents dutikmainchau aidaun kuashat iwainak takaak aentsun tsanutnai.
Nuniak ashí pegkegchau aina nuna takatnai, aents suwimkan jukiagtina nuna tsanugtatus, wagki ditak Jisukristu chichame dekaskea nunú, aents aidaun pujut tuke atinun suuwa nuna dakitjaju asagmatai.
Nuaduí Apajuik, nunú tsanumna nuna dekaskeapi titinme tusa idaisatnai.
Nunak ashí aents aidau, ni chichame dekaskea nunú etsegbaunash dekaskeapi tutan dakituinak, ayatak pegkegchaunak wakejus takasú aidaun, Apajuí suwimkan susata tau asa dutikatnai.
Tujash yatsug aidauh, ubag aidauh, atum Kristu aneetai aidautigmin pachisan Apajuí see tajai. Ni duwik yama nagkamchatinig etegtamjauwai uwemjau atinme tusa. Duwi Wakaní Pegkejiya nu, Apajuí wakeja nunak takastinme tusa yaimpakajui, wagki atumek chicham dekaskea nunú, nuigtú Jisukristui kajintsá anentaimu asagmin.
Apajuik jutii ni chichame etsegkauwaitag duwi atumnash untsugmakajui, atumesh Apu Jisukristu eme anentam awa nunisjumek eme anentam aminjum tujamu asa.
Nuaduí yatsug aidauh, ubag aidauh imá niinig shiig emetmamja pujakjum, ii atumin jintintuamu unuimajuitjum nu, tuja papí agaja awetimiajim dushakam aneaku atajum.
Iina Apuji Jisukristua duke, iina Apají Apajuiya nujai anempaidau asag, wait anenjamag ichichmamtan ajumaish nagkankashtinun, pegkeg dakainag nuna amasajua nujai
anentaiminish ichichtamjatnume, shiig anentaimtijamak ashí pegkegnak chichainak, takatnash pegkegnak takastinme tujamu asa.
Yatsug aidauh, ubag aidauh, junak inagnakun tajime: Jutii pachijattsajum Apajuí segatkagtitajum, jutiish Apajuí chichame ashí yantamnum etsegkagmi, dutikamunum shiig aneas antuktinme atumiin wajukabia nunisag.
Dutiksagmek Apajuí segatkagtitajum: Aents pegkegchau aidau, Kristui kajinas anentaimainatsu nunú jutiin waitkagmamain aina nunash agkamitkagmati tusajum.
Tujash ii Apuji ni tibaujinak betek umina nunú, nigki ashí pegkegchau aidaunmash ayamjutpak kuitamjamkatnume.
Apu Jisukristuig kajinmamsa anentaimji, ii dutikatajum tibau takaajum nunak, dutiksagkeap takasagtatua tusan.
Ii Apuji Jisus yaimpakti Apajuí anejata antsaik anejattanum, nuigtushkam waitiakuish Kristuig ichichmamta nunashkam.
Yatsug aidauh, ii Apuji Jisukristu wakega dutiksanuk tajime: Ashí Apajuí nemajin aidau takasá pujutan dakitak, ii jintintuabiajim nunash betek umiinachuk tupanjatajum.
Atumek, ii atumiin wajuk pujusbaiji nunisjumek atumshakam pujumainaitjum duka dekagme: Jutii atumiin pujubiag duwik takatskek pujuchbaiji,
yuwakuish akikmatskek yuchabiaji. Tsawai kashijai takaaku yawebiaji atum waitkat dakitau asaja.
Atum jutii yaijatkatajum tumainaitku, ii takaamun wainainak ditashkam takastinme tusa nunibiaji.
Tuja wi atumjai pujubiag duwik juna tibaijime: Ni takatan dakitauk yutanash yuwashti, tusan.
Tujash antukmaji atum ainajum anuiya, ditanunak uyumas takatsuk, tikich takaidaun waitká yujaidau tabaun.
Yatsug aidauh, ubag aidauh, pegkeg takat aina duka yawetjaigpa.
Makichik aentskesh wi ju papí agagbauwa juna antutan dakitau wainkugmek tsanigkaigpa, ijuntakesh ijunjaigpa, nigki pujak datsaamas dekapsati.
Tujash shiwagmá pujusaigpajum, ayatak shiig ujaktajum yatsum anentsajum.
Ii Apuji shiig agkan anentaimsa pujutan sukagtina duke, atumnash ashí tsawantai shiig agkan anentaimsa pujutnum yaimpaktinme ashí tikich aina nuwishkam. Apajuiya duke ashí atum ainajum nuwish atí.
Atumi kumpamkun agatjim nunak, wi mina uwejuí achikan agatjime, ashí wi papiin agajan awemaknuk tuke jutiksanké ajai.
Ii Apuji Jisukristu ashí atumnash wait anenjamjatnume. Aatus atí.
Witjai Pabloitjai, Kristu Jisus chicham etsegtugkata tusa etegkamuitjai, Apu Kristu Jisus pegkejan sujabau jukitasa dakainaku niiní kajintsá anentaimainag nunú. Apajuí ii uwemtijamna nunú Kristu Jisusjai minak awetiuwai.
Timoteoh, juna papiin agatjame, wi chicham etsegbau antukam, Apu Kristu Jisusai kajintsá anentaimat jukiu asam, amek dekas mina uchijua imanaitme. Wakegajai Apajuí iina Apajiya nu, Jisukristu iina Apujiya nujai, wait anenjamag aminash shiig agkan anentaimsa pujutnash amastí tusan.
Wi Macedonia nugkanum wegakun, amek Efeso juwakam, makichik aentskesh waitan jintinkagtuawainum diiyaku atá tibaijam dutiksanuk yamaish tajame. Anuí aents waitá jintinkagtuina duka: Jintinkagtuawaipajum, tita.
Dutikakum ujaktá, wainka augmattsamu aidaun, nuigtú ditá muunji aajakú ejechamnun augmatú yujainak tsawantan megkagá batsata nuna idaisatnume tusam. Nuna dekaatatus wakejuidauk wainak jiyanitú yujau ainawai, tujash duka makichkish Apajuiyai kajintsá anentaimtanmag yaijattsui.
Wi juna taja nunak, Kristu nemajin aidauk pempentunisag aneenitnume tusan tajime. Nuna aatus aneeninak iwainainawai dekaskenum Kristui kajinas anentaimainamun, dekaskes Kristui kajinas anentaimainatai tumain wajatsuk.
Tujash wajumak aents nuna idayinak, kanakag wainak chichaa yujainawai.
Apajuí chicham umiktá tibauwa nuna jintiin atatus wakegainawai, ditakesh dita chichainamuji, tuja dita jintinkagtuinamujinakesh shiig dekainachiatak.
Chicham umiktinun Apajuí tibaun Moisés agajua nunú, imatiksaik umiamuk pegkeja duka dekainaji.
Chicham umiktina duka aents pegkejan takau aina nunú umiktinme tichamui. Ju chichama juka aents intimkiu aidau, chichaman umichu, tudau takau, Apajuinash ajantus diichu, chichamenash dakitin, pegkegchaunak takau, patayinak pempeentuki main, apajinash dukujinash main aidau, ashí aents magkagtin,
tsanijimtan wekaetin, mai aishmagkuk pempeentuniki dutikdayin, aentsun kasamak sujin, waitjin, tikichin tsanuak Apajuí daajin adayin, nuigtushkam chicham pegkeg Apajuí pachisa jintiamua dutiksag takatan dakitin aina nudauwai.
Pegkeg chicham jintinkagtamua duka, Kristu pachisa jintinkagtamua nuuwai. Apajuí shiig eme anentsá emematam pujuwa nunú, minak: Uwemat awai tusam etsegkata tusa awetiuwai.
Iina Apuji Kristu Jisusan see tajai, mina betek umimainun waitu asa, takagtusti tusa niina senchijin sujusua duwi.
Duwikik wika Jisusan pegkegchaun chichagkun, niina nemajuidaunash aikasnuk pegkegchaun chichagkun waitkau ayajai. Tujash nunak Jisusak Apajuí Uchijimpapita tusan dekachu asan, dekaskeapi tumainchau dekapeakun nuniyajai, nuní pujai Apajuí minak wait anenjujui.
Dutijuau asa shiig kuashat wait anenjug tsagkugtug, Kristu Jisusai kajintsá anentaimtan sujusuí, nuniak pempeentuniki anenitnash, Apajuí aneetnashkam sujusuí.
Juka shiig dekaske, ashí dekaskeapi tumain ainawai: Kristu Jisus ju nugka juwi tauwa nunak, aents tudau aidaun uwemtijatatus tauwai. Nu tudau aina nuwiyag dekas imá senchi tudaunuk witjai, tikich aidaun nagkaesaunuk.
Tuja wi iman aigkish, Jisukristu wait anenjug tsagkugtujui, ni waamak kajeachbaun tikichin iwaintukta tau asa. Juna wainak tikich aidaush: Jisukristu minash wait anenjawapita, tusag niiní kajinas anentaimainak pujut nagkanchaun jukitnume tusa.
Nuaduí Apu tuke pujuwa nu, ajumaish jakashtin, waintash wainmainchauwa nunú, Apajuí makichkiuch ashí dekauwa duke eme anentsá tuke ememattai atí. Aatus atí.
Uchuchi Timoteoh, jujú umiktá tajame: Apajuí etsegtin aidau amina pachipas, Apajuí chichamen etsejin atinai tujabiuwa nunismek, shiig anentaimsam pujusam imá Kristuig kajintsam anentaimkum senchi takastá, waitan jintinkagtuina nunú depetkata tabaunum.
Ame Jisukristui kajintsam anentaimam duka dutiksamek shiig anentaimsam pujustá, tikich aidau pegkegchaun takainak Kristu kajintsá anentaibaujin megkaekaja nunikaim.
Nunak Himeneo, Alejandrojai nunikaje. Nunikmatai iwanchin idaitusmajai, ni waittan susati, dutikam Apajuí pegkegchau chichagchau atinme tusan.
Dekatkauk jujú dutikatajum tajime: Apajuí aujkugmek, ashí tikich pachisjumesh segattajum ni wait anentug yaigtí tusajum, nuniakjum see titajum ashí ni yaibau pachisjumesh.
Ashí apu aidau pachisjumesh Apajuí aujtustajum, shiig agkan pujuinaku, tutitag atsamunum Apajuí wakegamuk umigku batsamsami tusajum.
Ju aaja augbau Apajuí iina uwemtikagtina nunak shiig awagmawai.
Nigka ashí aents uwemjatnume, nunikag dekaatnume dekaskea nuna, tusa wakegawai.
Apajuik makichki, nunisag aents aidautin Apajuijai epegtugmaushkam makichki: Duka Kristu Jisusai.
Nigka ashí aentsun uwemtijata tau asa mantamdauwai. Tsawan ni tibauji umintai Apajuí iwaintugmakui ashí aentsun uwemtijatatus wakejukua nuna.
Nuaduí wika chicham etsegkata tusa etegka awemamuitjai, nuigtushkam Jisukristun kajinas anentaimtustinme judiuchu aidaush jintintuata tibauwaitjai. Wi juna taja juka dekaske, waitjatsjai.
Nuaduí ashí yantamnum Apajuí ausami tusag ijunjamunum, aishmag aidau Apajuin aujuinakug, tikichjaish shiig anendaisag kajetsuk batsamas, Kristu shiig nemajuinak batsamsatnume tusan wakegajai.
Tuja aantsag nuwa Kristu nemajin aidaushkam Apajuí ememattasa ijunbaunmag, nuwa shiig anentaimkau iwagmamaina nunisag iwagmamjatnume tusan wakegajai. Nunisag intashinash shiig iwajug tikich aents aidau anentaimtuja diimain wajas yujatsuk, patakumtai oronash, peetai akik aidaun peeká, jaanch pegkeg akik aina imanun puyatjus iwagmamjatatus wakegá yujainmegka tusan.
Ayatak pegkejan takainak aents aidaush pegkegnum chichajam atinme, nuwa Apajuí wakegamun umin wajuk pujumainaita nunisag pujuinak.
Nuwak tuwakbaunum aishmag jintinkagtutaik takamtak pujus shiig antumain ainawai,
nuwa aidaunak ijunjamunum wajakí jintinkagtuati tatsujai, nuwak aishmagkun wagagkig dutikata tumaitsui, takamtak jintiamunak antumainai.
Apajuik dekatkauk Adagkan najana, duwi Evan najanauwai.
Adagkak iwanch tsanuamak asachui, Eva tsanuam asauwai, dutikamu asa Evak tudaun takasuí.
Tujash nuwa aidaush uwemjatnai, Jisukristu nuwanum akiinau asamtai. Tuja dita: Jisukristuapi uwemtijumainuk, tusag niina aneenak, tudaujin idayas pujuinakug uwemjagtinai.
Jisusa nemajuidaun diin atatus wakejuina duka, dekas pegkeg takata nuna wakegainak tuinawai.
Tujash aents nunú takatan wakejauk pegkegchauji diigsaish jiyashtai amainai: Makichik nuwentin imá nuwejaig pujustatus wakeyin, emetug shiig esegag anentaimkau, eme anentsá diitai, jeen minitaish shiig aneas jukagtin, Apajuí chichame jintinkagtutnash dekau,
nampechu, maanitnash wakeechau, kuichkinash imá nigki kuashat ajuttí tusa wakeechau, wait anenkagtin, kakagchau.
Nuigtushkam niina jeenish shiig chichas pujú amainai. Uchijí aidaush apajinash umijin, eme anenkagtus diijatin amainai.
Tujash Jisusa nemajuina nuna diinuk yamá sujumankauk amaitsui, ememak iwanch wajukauwa numamtuk wajak suwimkan jumain asamtai.
Nuigtushkam Apajuí nemagchau aidaush eme anentsá diitai amainai, pegkegchau chichajinum tau asa. Nunishtaik iwanch pegkegchau takamtiksamtai, Apajuí chichameshkam eme anentsá diiyam amainchau asamtai.
Nunisag Jisusa nemajuidau atsumamujin diin aidaushkam ajantusa diimain amainai, ni chichakbaujinash imatiksag umin, nampechu, takat pegkegchau aina nujai kuichkijinatatus wakegá wekaechau.
Nuigtushkam chichaman Apajuí iwaintugmakua nunash utujimtsuk dekaskeapi tinu amainai, nuniak dita dekaina nunisag pujumain ainawai.
Jisusa nemajuidau atsumamujin diin agtina duka, eke adaitsuk wajuk pujawa nu diigmain ainagme, dutikam utugchatkesh atsugkui duwi adaimain ainagme.
Nuna nuweshkam aantsag ajantusa diitai amainai, chichama wekaetuchu, emetug shiig anentaimkau, ashí betek umin.
Nunisag Jisusa nemajuidau atsumamujin diin aidaushkam makichik nuwentin, niina uchijinash shiig jintintin amainai.
Jisusa nemajuidau atsumamujin diin aidau takatan shiig takainakug pegkegnum augmatam amain ainawai, dutikam niishkam kajinmamas, Kristu Jisusai kajintsá anentaimta nunashkam etsegmainai.
Amina wainkatasan minita tayatkun juna papiin agajan awetajame,
wi yajá aneasan megkaekuish Jisusa nemajin aidau ijunjamunmash, wajuk pujumainaita nunú dekaata tusan. Jutii Jisus nemajin aidautik, niina uchijí waigkú asaja, Apajuí tuke pujuwa nuna aentsji ainaji. Nunin asaja jutii ainaji dekaskea nunú etsejin aidautik.
Dekas Apajuí iwaintugmakmawa nunuwai dekas ashí wagaakuk: Kristu aentsmaga wantinkauwai, Wakaní Pegkejishkam pegkegchaujish atsujui tiuwai, nayaimpinmaya aents aidaush wainkamu aajakuí, ashí nugkanum chichamesh etsegnakmatai, dita dekaskeapi tuidauk dekaskeapi tiaju ainawai, nunikmatai ataktú nayaimpinum jukimu aajakuí.
Wakaní Pegkeji shiig paan antumainun tawai: Tsawan nagkankattak wajataik, kuashat aents Kristu Jisusai kajinas anentaimtanak idayinak, wakan pegkegchau dekamtikam waitan jintinkagtuina nunú etsegbaun antujuinak.
Aents wainak tsanumaidaun antugkagtin ainawai, tujash duka datsantainkachu asag pegkegchau takainakush, pegkegchaunap takaja tusag dekapmamchagtinai.
Nuninak: Nuwenmaitsui, yutai yuwakuish ashí tinamjaik yutai aina duka yumaitsui, tiagtinai. Tujash jutii Jisus dekaskeapi tuidau asaja dekaskea dusha dekau aidautik, Apajuí ashí najankamua duka see tusa yumainaitji.
Ashí Apajuí ni najankamujinak pegkejai tiu asamtai, ashí yutaig dakittsuk see tusa yumainai.
Duwi Apajuí see tusa ashí ii yuwamuk iinishkam pegkejai, ni pegkejai tiu asamtai.
Jujú aajam yatsut Jisusa nemajuidau jintinkumek, Kristu Jisusan dekas shiig takajin atatme. Nuniakum Apajuí chichamega nu, nuigtú Jisukristui kajintsá anentaibau jintiam dushakam aan kuashat unuimagtatme.
Iyash jamamtuchu atí tusa takamtikamua duka iyashnumag yaijatui, untsu Apajuí wakegamu puyatjusa umiktasa kakanmabauwa nu imá pegkejai, ju nugka juwi pujamunmash, atak nayaimpinum pujustinaitag duwish yaijatu asa.
Juka shiig dekaske. Nuniau asamtai ashí aentsuk dekaskeapi tumain ainawai.
Nuaduí waitiakuish senchi takaaji, Apajuí iwaaku pujuwa nunú dakau asaja. Niiyai ashí aents aidautin uwemtikagtumainuk, tujash imá Apajuiyaig kajinas anentaimaina nunak.
Juna taja ju, umiktajum tusam shiig jintinkagtuata.
Ame datsauch asamin imanchau chichagtaminum, dekas Jisusa nemajuina nuanuish iwainmamkata pegkeja duke chichaakum, shiig pujakum, anejatkum, Jisukristui kajintsá anentaimu asam pegkegchaush takatsuk pujakum.
Wi amina ijagsatasan eke anuí minatsaig, ijunjamunum Apajuí chichame aujkum, yatsug aidau, ubag aidau jintinkum anentai ichichtugta.
Jisusa nemajuidaun diin aidau, Wakaní Pegkeji dekamtikam, ame yupichu dutikatnun Apajuí anenjauch amasbaun etsegkamtai, ashí wainbaunum buukmin achigmakag Apajuin aujtugmainak, juuwai ame takatjumik tujabiajua nunú idaisaipa.
Ju aina juka shiig kuitamsam takastá, nuniamin ashí aents aidaush ame ju takatnum shiig eebaun waipakagtatui.
Kuitamamkam pujakum tikichish jintintuata, Jisus dekaskeapi tiuwaitam nunismek pujusam. Aajam takaakum ame suwimak jumainaitam duka uwemjattame, tuja tikich ame jintinbaushkam uwemjagtatui.
Muun aidau pegkegchau takainakuish jiyakaipa, ayatak amina apa anentsam chichagkata. Datsauch aidaushkam amina yatsum anentsam chichagkata.
Nuwa muunchakam duku anentsam chichagkata, tuja nuwa muntsujut aidaush ame umaim anentsam pegkegchau anentaimtutsuk shiig awajkata.
Nuwa waje aidau yaimainji atsujuina nu yaigtá.
Tujash nuwa waje uchijí ajuinamuk, nuniachkush tijajigkesh ajuinamuk, nunú uchi ditanak ashí atsumamujinash yaimainai, uchuch asamtai ditan kuitamkamu asa. Nunuwai Apajuí emtinish pegkeja duka, nigka nuna dutikatnume tusa wakegawai.
Tujash nuwa waje yaimainjish shiig atsugbau, imá Apajuinak dakak pujus tsawai kashishkam Apajuinak aujak puja nu yaigtajum.
Tujash waje ni iyashí pegkegchau wakegamun taká pujauk, tuke jakauwa nuninai iwaaku pujakush, nunin aidauk yaimaitsui.
Wi tajam nuna ditash betek dutikatnume tusa ujaktá, pegkegchauji diigsaikish tumainchau atinme.
Aents Jisusa nemajin niina patayí yaitan uyumatsuk, niina jeenianakesh uyumatsu duka, Kristui kajinas anentaimchau wajukmaina nuniawai. Nuniakug aents makichkish Jisusan anentaimtuchu aina nuna nagkagas pegkegchau wegawai.
Tuja nuwa wajemeaun Jisusa nemajin aidau yaigmí tusa papiinum agatuinakug, sesenta mijan ajamua nui nagkamas agatmain ainawai, makichkia aishintin aajakajua nuna,
nuigtushkam ni pegkeg takaamujish waitujakbau, uchijinash pegkeja jintintua tsakapaku, ijagnash shiig aneas ni jeenish ju wajakú, Kristu nemajin aidaunash nigki anenmamtsuk kuitamajakun.
Tuja nu yaigtin agatbauwa nuwig nuwa uchi wajemeauk agatjaigpa, dita wakegamun takainak Kristun tupantug aishinatatus wakegainawai,
nuninak dita wajemeawag, wika aishintsuk pujusan Kristu nemajuidaun yaigtajai tumabaujin umiachu asa, ditak suwimak jumainnum jegantainum.
Nuigtushkam ditak dakí unuimajag ijagka yujajainawai. Tikich chichamunum ditash chichaman patakí wajainak, chicham chichamainchau aidaun chichá yujainawai asamtai.
Duwi nuwa uchi wajemeau aidaunak, aishinawag uchijinatnume tajai. Nunik shiig pujusag uchijin kuitabiagtai, Jisusan dekaskeapi tuinachu kajegkagtuina nunú pegkegchaunum chichagtamkachagtinme tau asan.
Tikich waje aidauk Kristui kajintsá anentaimtanak idaisaje, nunikag iwanchin umijuinawai.
Nuwa Jisusa nemagna nuna patayí wajemeau pujutaik ni yaimainai, nunitai Jisusa nemagkau aina duka, nuwa wajemeau aidau yaimainji shiig atsugbau aina nuna yaimainai.
Jisukristu nemajuidaun diin aidauk eme anentsá diyaku, nuigtush yaigbau amainai, tujash Apajuí chichamen etsejuinak jintinkagtuina nunú aidau,
wagki agagbaunum chichaak: “Toro trigon dajag akaak wekaetauk, trigon yuwawai tusagmek nujig jigkatuawaipa, nigka taká duwi yuwawai.” Nuigtushkam: “Aents taká duka akiam auwai”, tau asamtai.
Tuja Jisukristu nemagnu diinun pachis jimag, nuniachkush kampatum aentskesh, pegkegchau takaawai tuinachkuig antugkaigpa.
Tuja pegkegchauwa nunak takaa weenakuig, Jisukristun nemajin ijunjamunum awayajum pegkegchauji iwainakjum etsegtuktajum, tikich aidaush nuna wainak pegkegchau takatan ajantuktinme.
Junash tajame: Uchuchih, aents ajantusa diyamu aina nunú pegkegchau takaakui pachitsuk idaikum, aents imanchau diiyamua nuna pegkegchauji etsegtin aipa, ashí betek iwaintukta. Apajuí, iina Apuji Jisukristu, ditá aentsji nayaimpinum batsamna nunuiya etegjamu aidaush, ashí wainu asamtai betek umiktá.
Apajuí takatjin takastin adaikumek, waugtukmek uwegmin achikam Apajuí aujtusaipa, nu aents tudaun takaakui ameshkam bakumaim. Tupanjata ashí pegkegchau aidauk.
Aents tudau takaidau dekajuami tumainchaush awai, pegkegchau takaamujig paan waindau asamtai, tuja nuniai tikich uumak taká pujú imapam wantinkui dekagmaush awai.
Nunisag aents pegkeg takaamuji paan wainmainush awai, nuniai pegkeg takaamuji paan wainmainchaush awai. Tujash duka tsawan jegatai paan wantinkatnai.
Amek wakemin beseakum waa waamak jaum nunin asam, yumik umutsuk machik vino uwagta.
Jisukristu nemajin inak aidautigmesh, atumi apujum eme anentsá diyaakjum ashí ni tabaujig umigkatajum, aents aidau Apajuin pachis, nuigtú ni chichame jintiamua nunash pegkegchau chichajinum.
Tuja inak Jisukristu nemaja nunú, niina apujishkam Jisukristu nemaju asa, Kristui kajintsá anentaibaunmag ni yachi asamtai imanchauk diisaigka. Dutiktsuk nuní nagkaemas shiig takagsatnume, dekas yatsut Jisusan dekaskeapi tuina nunú imatika aneasa takajam amain asamtai. Jisukristun nemajin aidau, nuigtú diin aidaushkam wi tajam juna umimain ainawai.
Tujash tikich aents dekaskea juna jintinkagtutan dakituidaush ainawai. Jutii iina Apuji Jisukristu pachisa dekas pegkeg jintinkagtag nunashkam dakituinawai.
Nunú aents nunin aidauk dekachiatak wainak ememainak tu yujainawai. Duka dita anentaimsa chichamujin pachisag jiyanitkatatus wakeyin ainawai. Nu jiyanitbaunmag kajegdayamu, shiwagmagamu, pegkegchau chichagdayamu, kajintsá anentaimtuniashbau,
nuigtushkam inagnamainchaun jiyanitú yujainawai, aents pegkegchaunak anentaimtin dekaskea nuna dekachu asag, Apajuí pachisa chichamunum wiyakchameautia nuninun anentaimainawai. Nunú nunin aidauk tupanjata.
Dekaskenmag Apajuí umigbauwa nuuwai, aents wiyakuch ashí wajiiji ajamu asa, shiig aneas pujuwa imanisa pujumaina duka. Tujash ni ajamua nujaig shiig aneas pujá nunú nunimainai.
Iik akiinkuish wajiigtin akiinachuitji. Nunisaik jaakuish wajiik jukiik wechatnaitji.
Duwi jutiik, yumain, nugkumain ajutjamkuig nujai shiig aneasa pujumainaitji.
Untsu wiyakuch wetatus wakejuidauk waamak tudau weenawai, wají imanchau pegkegchau ekagta nuna imá senchi wakejuidau asag. Nuniau asa, duka waittanum, megkaeta nuwi weenawai.
Kuichik itugsag kuashat ajutia tusa imá senchi wakejuta nuuwai dekas pegkegchau takatnum ekagta duka; nuniau asamtai kuichkin imá senchi wakejuidauk, nuna takainak Jisukristui kajintsá anentaimtanak idaisaje. Nunikag kuashat utugchatnum yujainak senchi waituinawai.
Timoteoh amek, Apajuí takajin asam jujú pegkegchau aidaun taja juka ashí tupanjata. Nuniakum pegkeja duke takastá, ame Kristui kajintsam anentaimam dusha mijattsuk ashí tikich aidaush aneeta. Utugchatnum jegakmesh katsunjam pujakum emematsuk pujustá.
Amek Jisukristui kajintsá anentaimam nujai utugchat aidaush depetkata, nuniakum pujut nagkanchau jukita; Apajuí nuna jukiti tusa etegtamjau asamtai. Tuja, ame Jisukristuap uwemtijumainaita tabauk aents ijunjamunum iwainakam etsegtumakuitme.
Ashí wainainag nuna Apajuí pujutan suuwa nunú waipau asamtai, nuigtú Jisukristu ni inamtaijin pachis Poncio Pilatun ujakua dusha waipa duwi,
wi tajam ju betek umiktá. Pegkegchau takatsuk pujustá, tikich aidaush pegkegchau takaawai tujaminum, nuniakum ii Apuji Jisukristu minitta dusha dakasta.
Apajuí ni tsawan dakamuji uminkamtai ataktú Jisukristun ju nugka juwi awematnai. Tuja imá nigki Apuk, ashí apu aina nuna Apujishkam, imá nigki eme anentsá ememattaiya duka.
Imá nigkiuchi ajumaish jakashtina duka, nigka tsaaptin makichkish adijmainchaunum pujuwai. Makichik aentskesh wainkauk atsawai, waintakesh wainmainchau asamtai. Niina senchijish, ni inabaujish tuke atina nunú tuke ememattai atí. Aatus atí.
Wiyakuch aidaush ememachu atajum tita, ditá wajiijinig kajinmas anentaimá pujuinum, ju nugka juwi wiyakchameamuk ashí megkaejatnai. Dekas Apajuiyai kajinas anentaimain ainawai, niiyai ashí ii atsumamunash shiig aneas pujustinme tusa sukagtina duka.
Nuigtushkam wiyakuch asag kuashat wají ajuina nujai, kuashat aents atsumaidaun yayaak Apajuiyaig wiyakchamemain ainawai.
Juna aatus takaidaunak Apajuishkam dita atak jukiagtinun nayaimpinum ukujui, nuigtú pujut nagkanchaunashkam jukiagtinai.
Nunú wait aina nuna etsejuinak, wajumak aents aidau Kristui kajintsá anentaimtan idaisaje. Apu Jisukristu atumnash wait anenjamjatnume.
Witjai Pabloitjai, Kristu Jisus chicham etsegtugkata tusa awemamuitjai, Apajuí wakejutu asa, Jisukristu nemajuidauk pujutan jukitnai tusa anagkagtuauwa nuna etsegkati tusa awetiuwai.
Uchijuh Timoteoh mina aneetaiju, juna papiin agajan awetajame, Apajuí iina Apajiya nu, Kristu Jisus ii Apujiya nujai, wait anenjamag shiig agkan anentaimsa pujutan amastinme.
Apajuin kashi tsawai aujkunuk tuke see tusanké ajai amina pachisan, mina muuntug aidau emematujakua nunak, wishakam mina anentaijuish shiig dekau asan niinak umigkun pujajai.
Timoteoh, ii kanaamunum ame buutium nuna tuke anentaimtajai, nuniakun amina wainkan shiig aneastasan wakegajai.
Ame dekaskenum Jisukristu kajintsam anentaimtujuitam nunashkam aneakjai. Dekatkauk amina dukuchjum Loida, duku Eunicejai Apajuiyai kajinas anentaimajakajua duke aminashkam ajutjamui.
Nuaduí anemtikjame: Wi amina buukmin achikan Apajuí segai, Apajuí ame yupichu dutikmainun amasbau ajutjama nunú shiig takamtiksata tusan.
Wagki, Apajuik wakan sapija sukagtina nunak sujamsachui, nigka Wakaní Pegkeji senchimetan, aneenitan, pegkeg aina duke anentaimtutnum yaijatna nuna sujamsauwai.
Apajuí uwemtijamjauwai dutijama mina aentsug agtinme tusa etegtamjauwai, niina aentsji aidaush wajuk pujumaina ainawa nunisag pujustinme tusa. Nunak ii takasbaunum dutijamachui, ayatak nigka anejatna ibau asa, yaunchuk nagkamas Kristu Jisusan awematjai, dutikam ditan uwemtikjatin atí tiu asa dutikauwai.
Apajuik ni anejatbaunak yamai iwaintugmakui, ii Uwemtijamin Kristu Jisusan awetugmak. Kristu jatanak depetkauwai, dutika yamajam chichama nui dekamtijamji pujut tuke atina nunashkam.
Apajuí minak, ame chicham etsegkata ashí aents tikich nugkanum batsata nuwish tusa etegtua awetiuwai.
Duwi wika ashí ju aidaunak waitiajai, nuniaknushkam datsamatsjai. Wagki, wi yaayai kajinmasa anentaimja nuna dekau asan, Kristuap senchigtina ibau asa eke ni minitnuji tsawan jegatsaig, ashí aents aidaun niina chichame pegkeja nuna ujaktí tusa kuitamjuktatua tau asan.
Timoteoh, chicham dekaskea nuna wi amina jintintuabiajam nunú aents aidau jintintuata tajame. Kristu Jisusjai ijutkau asam, niiní kajintsá anentaibau, nuigtú anentak ajutjama nujai tikich aidaujaish aneenita.
Wakaní Pegkeji iiní puja nunú yaimpasmatai, dutikata tiuwaitjam duka betek umiktá.
Tujash Onesíforo patayí aidaunak Apu Jisus wait anenjati, nigka wi achinkan egketaishkam datsamtsuk kuashtá ichichtugmayi.
Nuna nuniktatus Roma taa, ayamtsuk shiig senchi egá egatkawa waitkabi.
Apu Jisus wakettsag taatta duwish, Apajuí niinash wait anenjati. Amek shiig dekame, ii Efeso pujajin wajupa yaimpakchabi duka.
Uchijuh Timoteoh, Apajuí takatji wakejusam takagsata, amek Kristu Jisusjai ijutkau pujau asamin, Apajuí wait anenjamag yaimpau asamtai.
Kuashat aents antuinamunum wi jintintuauwaitjam nunú, aents kajittsá diitai, nuigtú shiig jintinkagtumaina nunú jintintuata, ditash tikich aidaun jintintuatnume.
Suntag pegkeg apujin umiju asa waitmaina numamtuk, ameshkam Kristu Jisus umigkum senchi waitiakmesh katsunjata.
Suntagmagak pujuina duka, suntagchau wajukena nunimaitsui, suntag aidauk dita wakegamunak takamain ainatsui, apuji shiig awajkata tabaunum.
Nunisag wasugkamin aidaushkam, dutik wasugkamata tibauwa dutiksag wasugkamchakug wají pegkegnak jumaitsui.
Ajanum senchi takaushkam, ajak uminkamtaig niiyá ju ainawai, ni ajakbau asa. Nunismek ameshkam emamkesam senchi takastá, Apajuí akigmamu jukimnum.
Wi taja jujú shiig anentaimtusta, iina Apuji Jisukristua nu ashí junak dekamtijamattawai.
Adeagta, Jisukristu Apu David wegantu aajakua nu, jaka ataktú nantakiuwa nuna pachisan yamajam chichaman etsegnuweg nunú.
Nunú yamajam chicham etsegbaunum achigkagmatai pujusan senchi waitiaknush atsaneajai, magkagtin utugmaina dutijuawag jiijuí jigkatjagmatai pujusan. Tujash mina dutijuinakuish Apajuí chichamen tuke etsejag nunak kuashat aents aidauk antuinawai.
Nuaduí ashí katsuntajai Apajuí etejamu aidaush, pujut nagkanchau uwemat Kristu Jisusai awa nuna jukitnume tusan.
Juka dekaske: “Ii ni wakegamu takaaku pujauti jaakuik niijaig pujutnaitji.
Juwi ni umigku pujusá waittsaish, niijai inamjatnaitji. Ii ni dakitjautinak, niishkam dakitjamjatnai.
Tujash jutii ni tabaush betek umichu ainajinish, nigka betek uminai, ni tibaujinak umitskek idaichauwai.”
Tikich aidaush anemtikata Apajuí tabaujiya jujú, jiyaní yujata nunak idaisatnume, duka makichkish yaijattsui, ayatak tikich nuna antuidauk chicham yamajam etsegbau antutnak dakitmitkau asamtai.
Shiig kuitamsam takastasam kakanmamsata, Apajuí emtinish pegkejan takau wantinkamnum, takatan shiig takasú datsamtsuk iwainmama numamtuk, Apajuí chichame dekaskea nu shiig jintinkagtakum.
Idaisata ju nugka juwiya imanchau chichatai aidauk, nuninun chichaidauk nuní nagkaemas pegkegchaunum weedau asamtai.
Tuja dita jintinkagtamushkam kuchap ayatak wegkag wegama numamtuk awajainawai, nunak Himeneo, Filetojai dutikainawai.
Ditak chicham dekaskea nuna idaisag chichainak, jakau nantagtina duka nagkaemakne tuinamun antukag, wajumak Jisukristu nemagkaju aidau, tukita dekaskesh tusag dekamainchau dekapenawai.
Tujash Apajuí tuke atinun tiuwa duka juwi agagbauwai: “Apu Apajuik yaita niinu aidaush nunak shiig wainui”, nunin asamtai: “Ashí aents aidau Jisukristu nemagjai tuidauk pegkegchau aidaunak idaimain ainawai.”
Jega muunnumag aiyame kuashat takatai: Oro najanamuke, jiju plata tutaiyai najanamu, numi najanamuke, duwe najanamu aidaushkam. Tujash nunú pegkeg aina duka ijag aidau ajamtai ainawai. Nuniai tikich aina duka yutai inagku takatai ainawai.
Jumamtuk aents Jisukristu atsumtai ata takug, pegkegchau takatsuk shiig kuitamamak pujumainai. Takatai aidau pegkeg aina ibau amainai, nunitai Jisukristushkam oro najanamun apu dekas pegkegnum takauwa numamtuk, niinashkam takat pegkegnum apusatnai.
Datsa asam iyashim pegkegchau wakegamu takastasam anentaimtujakuitam duka idaisata. Nuniakum pegkeg aina nunú, kajintsá anentaimta dushakam, aneenit, nuigtú shiig agkan pujamua duke egaktá, tikich Jisukristu emematin aidau pegkegchau takatan idaisau aina nujai ijunja pujakum.
Chicham imanchau amina yaimpamainchau aina duka pampantú pujuipa. Amek shiig dekame, nunú tudaibauk jiyanitnum ejekagtina duka.
Apu Jisusa inake aidauk jiyanitan yujagmaitsui. Dekas ashí tikich aidaujaish pegkegnum iwainmamainak, shiig jintinkagtuinak, waamak kajechu amainai.
Chicham pegkeja nuna antutan dakituidaush kakagchauch anentaiyai jintinmainaitji, Apajuí anentai yapagtuam dekaskea nuna dekaatnume tau asá.
Nuninak ditashkam iwanch ni wakegamu takamtikku achiká emetkam batsata nunash dekawag iwanchnak ukuktinme tusa.
Timoteo jushakam dekamainaitme: Tsawan nagkankattak wajataik kuashat utugchat atinai.
Aents aidauk imá niinunak anentaimtin, kuichkinak anentaimtin, emebau, imá nigki eme anentaimtubau, Apajuinash pegkegchaun chichajin, uchi aidaush apají chichamenash antugchau, see tukagtuchu, Apajuinash anentaimtuchu agtinai.
Anejattsash diijatchau, wait anenkagtuchu, chichaman tsanumin, pegkegchau wakegamujinak wekaetin, yajau, ashí pegkeg aidaun shiwagbau;
ni patayinak unupiag sujin, pegkegchau takatnum setakchau wajakin, nigki eme anenmamin, Apajuin egatsuk ditá wakegamun yujajiagtinai.
Apajuí umigna iman iwainmabiagtinai, tujash dita takaamujig dekas Apajuí nemagnush wajuku amainaita nujai betekak achagtinai. Aents nunin aidaujaig ijunjaipa.
Wagki, nunú aents nunin aidauk jeganum wayawag, nuwa shiig anentaimkachu tudau takau aidau, niina iyashí wakegamunash kakajus depetmainchau aina nuna tsanú yujajin ainawai.
Nunú nuwa aidauk tuke wakegainawai yamagman unuimagtatus, tujash tuke jegainatsui dekaskea nu dekata nuwig.
Iwishin Janes Jambresjai tsanumainak Moisesan utugchatan aputusu aina nunisag, nunú aents aidaush dekaskea nuna dakituinak, utugchatan apujtuinawai tsanumainak. Ditak imá pegkegchauwa nunak anentaimtuidau asag, Jisukristui kajinas anentaimainachu asagmatai, Apajuí ditanak idaisajui.
Tujash nunak emachagtinai, wagki ashí aents aidauk dita anentainkachu yujas nuní yujainamunak dekajuamu asag, jimag iwishin dita tsanumsá takaamujin emachajua nujai betek juwakagtinai.
Amek shiig dekame mina jintinkagtutaijua nu, mina pujutjushkam, wi takastasan anentaimtutaijua nu, utugchat aidau katsunjá nagkaetaijua nunú aidaush, nuigtú Jisukristui kajintsá anentaibaujush, mina anejattaijua dushakam. Nuniau asam amesh nunismek pujame.
Nuigtushkam amek dekame, mina waitkajuinakui wajupa waittsaija yaakat Antioquía, Iconio, Listra aina nui pujusan; tujash ashí nunú aidaunmag Apu Jisus ayamjutkauwai.
Juka shiig dekainaji, ashí aents Kristu Jisusan nemagkag, imá niinak umijuinak pujustatus wakejuidauk, waitkam agtinai.
Tujash aents pegkegchau, nuigtú tsanumin aina duka, dita pegkegchau takaamujinak nuní nagkaemas pegkegchaun takaagtinai, tsanubiagtinai ditashkam tsanuam yujasag.
Timoteoh, ashí ame unuimagbauwa duka, dekaskea nu asamtai dutiksamek emata. Amek dekame yadauwa unuimajuitme duka.
Amek uchuch asamek Apajuí chichamega duka dekauwaitme, nunuwai amina pegkegnum jintinjamak Kristu Jisusai kajintsá anentaimin uwemtanum etamainuk.
Apajuí chichamega duka, ashí Apajuí tabau agagbau asa atsumtaiyai, pegkeg aina nu jintinkagtuata takuish, esekagtuata tabaunmash, pegkegchau takatsuk wajuk Apajuí wakegamua nunash takamainaita nunú dekamtikata tabaunmashkam.
Nunin asamtai Apajuí aentsji aidauk, Apajuí chichamega nujai unuinagbau asag, ashí pegkeg Apajuí wakegamu aina nunú takatan shiig dekau amain ainawai.
Apu Kristu Jisus ju nugka juwi inamjatatus taatna duwi, ashí aents iwaaku aidaun, tuja jakau aidaunash dita iwaaku pujusá takasbaujin diijus titinai. Nuaduí Jisukristu emtin tuja Apajuí emtinish juna tajame:
Apajuí chichamega duka mijattsuk etsegkata, ju chichaman antutan wakegainakuish, tuja dakituinakuishkam chichagkagtumainuk tuke umintsau atá. Aents pegkegchau takaidaush najam chichagkam esegata, dutikakum emamkesam jintinkum wakemitkakta.
Wagki tsawan jegatnai, pegkeg jintinkagtamua ju antutan dakitjagtina nu. Nuninak egakagtinai kuashat jintinkagtin aidaun, jutii pegkegchau wakegainag nuna jintinjamati tusag.
Nunidau asag dekaskea nu antutnak pachitsuk idayinak, duikmuun augmatbau aina nuna imá antiagtinai.
Tujash Timoteoh, amek shiig emetmamsam anentaimu asam, waitiakmesh katsunjá pujusam yamajam chichama nu etsegkata, nuniakum amina takatjumik shiig umiktá.
Wi jakatnuk tsawantak ashí jegae; wi jakattag nuuwai Apajuí anentag anagkuamu sutayama numamtuk wajaktinuk.
Wika mina takatjunak, aents dekapdayamunum ni depetmaktatus senchi tupikauwama numamtuk, takat takagtusta tibauwa nunak imatiksanuk umikjai, nunikan inagnaktinnum jeganjai.
Wi jujú aaja takasbaunum Apu Jisus dekas Apu pegkeja nu, tsawan jegatna duwi minak dekas wají shiig pegkeja nuna sujustatui. Tujash imá minakek sujuschattawai, ashí aents niina aneas dakaina nunashkam susatnai.
Waamak taa waitkata.
Minak, Demas Tesalónica wegak ukugkine, ju nugkanmaya wajiin senchi wakegau asa. Crescentek Galacia nugkanum wemae, tuja Tituk Dalmacianum we.
Wijaig imá Lucasak pujawai. Minakum Marcos ayaktá, takatnum yainkati tusan atsumajai.
Tiquiconak yaakat Efesonum awemamjai.
Ame minakum mina jaanchjun Carpo jeen Troasnum ukukmayag nu, nuigtú papí aidaushkam imá senchi mina agataig pergamino aina nu takugtukta.
Alejandro jijú takauwe nu kuashat pegkegchau awajtuke; tujash mina utugtuka dutiksag Apu Jisus suwimkan susatnai.
Ameshkam aujaig kuitamamkata, nigka jutii chichagkagtamunak senchi dakitau asamtai.
Wi ayamjumaktasan yama nagkamchakun apu chichaman epegkin aidaunum wegaish, makichkish yainkachagmayi, ashí ukugkiagmayi. Nunikagmataish Apajuí suwimkan susati tusanuk wakegatsjai.
Tujash Apu Jisus yaintu asa senchimtijuamtai chicham uwemtan sukagta nuna pachisan chichagkagtimjai, ashí aents judiuchu aidaush antukagti tusan. Dutikai Apu Jisus ayamjutkame león yuwawai tusa ayamjumaina numamtuk.
Dutiksag nigki ashí pegkegchau aidaunmash ayamjutuk uwemtijugtatui, dutijua ni inamtaiji nayaimpia nui jujuktatui. Nigki tuke ememattai atin atí. Aatus atí.
Prisca, Áquila, nuigtú Onesíforo ni patayí aidaujai kumpamjutuata.
Erastok Corinto juwakmae, untsu Trófimo jau asamtai Mileto ukukmajai.
Yumi tepeatsaig minisam dekapsata. Eubulo, Pudente, Lino, Claudia, nuigtú ashí yatsut aidaushkam kumpamjamainawai.
Apu Jisukristu aminash uyuntamsati, Apajuí wait anenkagtamujiya nu ashí atuminish ajutjamti.
Witjai Pabloitjai, Apajuí inakegaitjai, Jisukristu chicham etsegtugkata tusa etegka awemamuitjai. Apajuí etegjamu aina nuna ujaktí, ditash imá niinig kajinas anentaimainak dekaskea nu jintinkagtamua nunash dekaatnume,
nuninak pujut tuke atin jukitnun Apajuí waitjuchua nunú yaunchuk nagkamas anagtamauwa nunash dakastinme,
ni dutikatnuji tsawan jegau asamtai, Apajuí iina uwemtijamna nunú yamai, ame etsegkata tusa mina awetiuwai.
Nuaduí Titoh, amek wijai betek Apajuiyaig kajintsá anentaimu asam tuke mina uchijuitme, aminash iina Apají Apajuiya nunú, Apu Jisukristu uwemtikagtina nujai wait anenjamag shiig agkan anentaimsa pujutan amastí.
Wi amina Creta ajuntaijin ukukbaijam nunak, utugchat iwagmain juwakmaya nu iwajam, Jisusa nemajin aidaun diin atinush, makí makichik yaaktauch aidaunmashkam wi tibaijam dutiksamek adaijam umiktá tibaijame.
Jisusa nemajuidaun diin aidauk, nuna nunikchama tusaish augmatchatai amainai, makichik nuwentin, uchijí aidaushkam Apajuí nemajin, chichaman intimkichaju, pegkegchaunum augmatchatai amain ainawai.
Wagki Jisusa nemajuidaun diin aidauk, Apajuinun kuitamjin asag pegkegchauji diigsá jiyashtai amainai, ememachu, kajemtin wajaknuchu, nampetan wekaetuchu, maanitnash wakeechau, takat pegkegchau aina nujai kuichkijinatatus wakejuchu,
niina jeenish shiig aneas jukagtin, pegkeg aidau takatnak wakeyin, pegkejan anentaimkau, aents pegkeg, pegkejam, shiig kuitamamak pujú,
chicham dekaskea nunú jintintuamua nuna shiig dekau asa, tikich aidau chichaman dekaskechua nunin chichajuidaunash, dekas pegkeja nuna shiig jintinmainai.
Mina pataag judío aina nuwiyag kuashat antumtikmainchau ainawai, nunin asag wait chichaman chichainak aentsun tsanú yujainawai.
Nunú aents aidauk dekas itatmitkaktajum, ditak kuichkin akigkatnume tabaunum, makichik jeganum batsatunak jintiimainchau aidaun jintintak, Kristui kajintsá anentaimtuinamujin datupainawai.
Ajuntai Cretanmayaya nuwiya makichik Apajuí etsegtin aajakua nu tiuwai: Cretanmaya aidauk tuke waitjin ainawai, kuntin ikamiajai betek, ayatak yu batsamin, daki ainawai, tusa.
Nunak dekas tiuwai. Nuaduí nunú aidauk amek najam chichagkata, ditashkam duikmuun augmattan idayinak, dekas Jisukristunak kajinas anentaimtustinme.
Mina pataag judío aidau chicham dekaskea nu dekatan dakituinak, ditak anentaimas augmatuinak, ju umimainai tuina duka antugkaigpa.
Aents anentaimtaji pegkeg aina duka, ashí ni takaamujishkam pegkejak ainawai. Untsu aents pegkegchau Apajuiyaish kajinas anentaimchau aina duka, pegkeg anentaimtak atsujuinawai. Nunin asag anentaimtajinish pegkegchauk ainawai.
Nu chichainak Apajuinak nemagjai tuinawai, tujash dita takaamujin wainak tuina duka wainnawai. Ditak kajegkagtin, chichaman intimkiu yujasag, pegkeg aina nunash takamainchau ainayatak tu yujainawai.
Amek dekas chicham pegkeg unuimagbaugmia duke jintinkagtuata.
Aishmag muun aidauk, wake besemtin, ajantusa diitai, shiig anentaimkau, dekas Jisusaig kajinas anentaimkau, anejatbaujinish imanuk, ashí utugchatnumash Jisusaig kajinas anentaimin amainai.
Nuninak jintintuatnume nuwa muntsujut yama nemaku aidau aishi aneetan, uchijí aidau aneetan,
shiig anentaimkau atan, shiig kuitamamka pujutan, jeenia kuitamka pujutnash, nuwa pegkeg atan, aishinig sumitkau atan, Apajuí chichamen pegkegchau chichagkainum tau asá.
Aikasmek datsauch aidaushkam, shiig anentaimkau atajum tusam chichagkata, pegkegchau wakegamua nuna depetuk idaisatnume.
Tuja dekas ameshkam ame shiig pujamujum iwaintukta, amina waipainak ditashkam unuimajagtinme. Jintinkagtakmesh pegkeja duke puyatjusam jintinkagtuata.
Chichaakmesh pegkeg aina duke ame bakumamainchau chichatá, nuniamin kajegkagtuidaush datsajag jutiinash pegkegchaunak tujamchagtatui.
Dutiksamek inak aidaushkam: Atumí apujum inapamu ashí umigkatajum, wainka ai aimtau aigpajum, tusam chichagkata,
kasamtsuk ashí wají aidaun ajantus diistinme. Nuniagtai tikich aidaushkam Apajuí ii uwemtijamna nuna chichamen wakejus diistinme.
Apajuí ni jutii wait anenkagtamujinak iwaintugmakui. Nunú ashí aents aina nunak uwemtikatatus wakejawai.
Apajuí wait anenjamak sujamsamua nunú, pegkegchau aidauk idaisatajum, ashí pegkegchau ju nugkanmaya anentaimtutai aina duka; nuniakum dekas ju nugka juwish shiig imagnisam pegkegnum pujakum, Apajuiya duke ememattajum tusa tujamji.
Nunika pujuidau asaja, iina Apuji Jisukristu jutiin uwemtijamin, iina Apajuiji dakaku pujuinag nu wantintugmakui shiig aneastinaitji.
Nigka nigki mantamnatatus tsagkamankauwai, ashí pegkegchau aina nuanuí agkanmitkagmatatus. Dutika pegkemtijami niina aentsji etamak, ashí pegkeg aina nuwig takamtijamsata tau asa.
Jujú jintinkagtakum tikichish wakemitkakta, pegkegchau takainakuish najam chichagkam idaimitkata, makichik aentskesh imanchau diigmasainum.
Aneemtikjata Jisusa nemajin aidauk apu inamin aina nui sumimkau atinme, nuninak dita tabaunash umigkatnume, nuigtú ashí takat pegkeg aina nunak dutikatatus wakeetinme.
Makichik aentsnakesh pegkegchau chichagtsuk, maanitsuk batsamas dekas anejatin atinme, ashí tikich aidaujaish ditá kakagchaujin iwainaktinme.
Yaunchkek jutiishkam anentainkachu intimkiu asaja, megkaeja batsamsá, ayatak pegkegchau anentaimta nuna waitkatai, nuigtú ashí ii wakegamuk takainaku, pegkegchauk batsamtaku tikichdau pegkeg diigsá kajejuinaku, wainka kajegdayinaku pempé pempentunisaik kajegdayá batsamin aajakuitji.
Tujash Apajuí iina uwemtijamna nu ashí aents aneamujin iwaintugmak
uwemtijamjauwai, jutii pegkeg takagsashbauwaitak nigki wait anenjamu asa. Dutijama ni chichame tawa dutiksag tudaun tsagkugtamag pegkeg etamak Wakaní Pegkejin sujamsauwai. Dutikamu asaja yamajam pujut jukiu ainaji.
Jisukristu jutiin uwemtijamak mantamdau asamtai, Wakaní Pegkejinashkam sujamsauwai,
ni wait anenjamag bakumamainchau etamkamunum, ditash pujut tuke atinun dakaina nuna jukitnume tujamu asa.
Juka dekaske, nuniau asamtai jujú pachisam ujaktá Apajuiyai kajinas anentaimaina duka pegkegnak takastinme. Jujú jintinkagtamua juka pegkeg asa ashí aentsnak yaimainai.
Tujash chicham imanchau aidaun, akiinka minimun pachisag kajegdayak jiyaninak, nuigtú chicham umiktajum tibaun jiyanituina duka amek jiyanitú wekayipa. Nunú aidauk wainak asag makichkish yaimpamaitsui.
Makichik aentskesh nuninun augmatuinak, makichik anentaiyaik ijunja takamainchau wajakuig chichagkata, tuja ataktú tamash antugtamchakuig jiiktajum.
Dutikakjumek dekaatajum jujú aentsuk tunamajeapita nunin asamtaimpap niina tudaujiya duke suwimak jumainnum ejentattawa tusajum.
Artemasan, Tiquiconakesh awetittajame, dutikamtaig waamak Nicópolis taam waitkata, yumi tepeatta nunak nagkaemakti tusan nui pujuttajai.
Ayamkagtin Zenas Apolosjai, anuí taa nagkaemainakuig, ashí dita atsumainamuk susajum awematajum waittsainum.
Atum dutikamun tikich Apajuí nemajin aina dushakam wainkag, pegkeg aidaunak takainak tikich atsumamu yaitan unuimagtinme, nuninak tuke atsumtai atinme.
Ashí wijai batsata dushakam kumpamjamainawai. Apajuiyaig kajintsá anentaibaunum yatsut anejatuidau anuí batsata dushakam kumpamjutuatajum. Atumnash Apajuí yaimpaktinme. Aatus atí.
Witjai Pabloitjai, Kristu Jisusa takaju asan achinkan pujajai. Anetaiju Filemogkah, ameshkam wi Apajuin takajag junismek takau asamin, yatsug Timoteojai pujusan kumpamjame.
Aikasnuk iina umayí Apian, nuigtú Arquipo Jisukristun takajak jutiijai betek waitna nunashkam kumpamkun, amina jeemin Jisusa nemajin aidau ijunin agma nunashkam kumpamainajai.
Iina Apají Apajuiya nu, Apu Jisukristujai wait anenjamu asag, atumnash shiig agkan anentaimsa pujutan amastinme.
Mina Apajuijun aujkunuk amina pachisan tuke see tusanké ajai.
Wagki antugkamjame, amek Apu Jisus aneakum niinig kajintsam anentaimkum, ashí Jisusa nemajuidaushkam aneam nuna.
Duwi Apajuinak aujtajame, amesh jutiijai betekak Jisusai kajintsá anentaimu asamin, ashí pegkeg aidau ame dutikmainaitam nunak Kristu ame aneam duwi ni dekamtijamati tusan.
Shiig aneakun ichichmamjai ame anejatbaun antakun. Yatsujuh, Jisusa nemajin aina dushakam aminig anentain ichichmamkaje.
Filemogka, wika Kristu awemamu asan, ju aaja dutikata tumainaitjame.
Tujash amina aneau asan ayatak segajame. Wika muun wajasuitkun Kristu chichamen etseju asan achigkagmatai egkemsan,
Onésimo mina uchijua imana nuna pachisan, wait aneasam ju jutikata tusan segajame. Achigkagmatai pujusan Kristu pachisan etsejai antuk niishkam sujumankabi.
Onesimok tikich tsawan aajakua duwik ame inagtasaik atsumainchau aajakuí. Tujash yamaik ameshkam, wishakam atsumtai wajasú asamtai,
ataktú awagtukin awetajame mina aneetaijua nuna. Nunin asamtai mina itugtumainaitam dutiksamek jeeminish jukita.
Wika junak wijai pujustí tusan emetmainaitjai. Ame mina yamajam chicham etsegbaunum yainmainaitam dutiksag yainkati tusan.
Tujash wika ame dutika yaimpakti tusam tujuttsuminkik dutikmaitsujai, ame waketagminig dutikmainaitam nuna, wi segam dutikamua nunin ai tau asan.
Onesimok wajumak tsawantai kanakin pujusan, ataktú wakitkin tuke niinig pujustajai tiutskaitai.
Tujash inaku waitkataig achattawai, dekas inataiya nuna nagkaesau iina yachi aneemaina iman ajutjamtatui. Nunin asamtai amek Apu Jisus nemagbaunum yatsut anentsam aan nagkaemasam wakejusam diitá, wainak aents aina nunin diitsuk.
Dutikam ameshkam wi Jisusaig kajintsan anentaimag junismek anentaimu asam, mina itugtumainaitam dutiksamek jukita.
Amina pegkegchau takagtamsau akuish, nuniachkush diwimjamkuish mina idaitugsata.
Witjai Pabloitjai, junak wi mina uwejuí agatkun tajame: Wi akikmaktatjai, ameshkam wi chichagkagtamunum pujut jukiu asam minashkam diwimjam nuniaminig.
Yatsujuh, amesh ii Apuji aneau asamin segajame, ju jutikakum minash Kristu nemagbaunum yatsum anentaimjuttsam anentaijuish ichichtugta.
Junak kajintsan agatjame amek umin asamin, nuigtushkam dekajai wi segajam nu inagkeasmesh dutikattam nunak.
Wait aneasam wi kanumainchakam umigtukta. Wi anuí minitnunak atum Apajuí aujtugjum duwi, ni awetakui minittajai atumin wainkatasan.
Kumpamjamui Epafras niishkam Kristu Jisus nemagbaunum wijai betek achinak egketa nunú.
Dutiksag kumpamjamainawai Marcos, Aristarco, Demas, Lucas aatus mina yaintin aina nunú.
Ii Apuji Jisukristu wait anenkagtamujiya nunú atumí wakanminish uyuntamsagtinme. Aatus atí.
Iina muunji yaunchuk batsamajakajua nunak, Apajuik niina etsegtin aina nui kuashta imania ujakajui.
Tujash yamaik, ju tsawan jutii batsatag ju tsawantaik niina Uchijin awetugma duwi aujtamui, ashí wají aidauk ni najankamu asamtai ashí niinuk atí tusa idaitusua nuna.
Niiyai Apajuí imanjiya nuna iwaina duka. Nigka Apajuí wajukuita niishkam imanke. Ni chichame senchigtina duwi ashí wají aidaunak emetuk awai. Nuigtú iina tudaujinash tsagkugtamag nayaimpinum Apajuí inamtaiji untsujin ekeemsauwai.
Niiyai nayaimpinmaya aents aina nuna wagagkauk, nigki dekas Apu wagaaku ashí nayaimpinmaya aents aina nuna nagkaesau eme anentsá adaitaiya dushakam.
Apajuik makichkish nayaimpinmaya aents aina nunakesh: “Amek mina Uchijuitme, wi yamai aentsnum akiinati tima akiinau asam”, tichauwai. Nuigtush nayaimpinmaya aents aidaunak: “Wi niina apají atajai, ni mina uchig atí”, tichauwai.
Tikichnumshakam jutiksag, niina Uchijí makichkiuchia nuna pachis nugkanum awemak: “Apajuí aentsji nayaimpinmaya aina duka ashí niinak ememattinme, tiuwai” tawai.
Nayaimpinmaya aents aidaun pachisag: “Apajuik niina aentsji nayaimpinmaya aidaunak tuke dasejai betekmamtin ainawai tawai, tuja mina takagtuinak tuke jii kegamujai betekmamtin weu ainawai”, tawai.
Tujash Apajuik niina Uchijin pachisag: “Apajuiyah, amek ajumaish pegkeg aina duke takaakum tuke inamtinaitme.
Amek pegkeg aina nu aneakum, pegkegchau aina duka dakitjaume. Nuaduí Apajuí, amina Apajuigmea nu shiig aneemtijamsae kumpajum aina nuna nagkaesau”, tiuwai.
Junashkam Uchijin tiuwai: “Apuh, amek yama nagkamtinish nugka najankum nayaimpishkam najankauwaitme.
Nunú najankamujum aina duka megkaejatnai jaanch mamujá megkagama numamtuk, tujash amek tuke pujutnaitme.
Jaanch ninutia numamtuk awajkattame. Yapajiakmeshkam jaanch yapagmamtayama numamtuk yapajiattame. Tujash amek imanismek atinaitme, amina pujutjumshakam nagkankashtinai.”
Apajuik makichkish nayaimpinmaya aents aina nunak: “Ekeemsata mina untsujuí, nunikamin wi amina shiwajum aidaunak ashí depetuktajame, dutikan ikaunmamtai duwi ame diisminum”, tichauwai.
Wagki, ashí nayaimpinmaya aents aina duka wakan Apajuin takajin ainawai, aents uwemjatin aina nuna yaigtí tusa ishimtai ditak ainawai.
Nuaduí Kristu chichame antukbauwa duka, puyatjusa shiig aneaku amainaitji, Kristu nemajut tupanjaig tuidau asaja.
Yaunchuk iina muunji aajakajua nuna, Apajuí niina aentsji nayaimpinmaya aina nui chicham umiktinun awetim susauwa duka senchigtin aajakuí. Nunin asamtai nuna umitsuk tudaun takaidauk dutiksaik suwimak suujakbauwai.
Nunin aish jutiish ¿wajuk Apajuí suwimkajish uwemtumainaita, uwemat dekas imana nu pachitsuk idaikuish? Nu uwemtan pachis dekatkauk Apu Jisus etsegkauwai. Jisus etsegbaun antukaju aina nunú jutiinashkam dekaske tusag ujapakajui.
Apajuí nuna shiig dekamtijamata tau asa, niina chichamen etsejuidaunash yaigkuí. Dutikam aents dutikmainchau aidaun iwainag takaajakajui. Dutiksag Wakaní Pegkejiya nunashkam, ni wakejamua dutiksag makí makichik jutiinak amasajui.
Nugka yamajam atak atin pachisa chichainag nunak, Apajuik nayaimpinmaya aents aina nunú diistí tusag idaituschauwai.
Jushakam aatus agagbauwai: “¿Ju Aentsmaga Akiinauwa jusha ya asamtaiya imatikamesh emesh anentame? Apajuiyah ¿ya asamtaiya amesh jusha imá kuitamkatasamesh wakejame?
Ujumak tsawantaik nayaimpinmaya aents aina nuní imanchauch emaume, tujash ataktú imanuk emam eme anentsá diitai awajsaume. Dutikam ame najankamu aina duka ashí nigki idaitusume.”
Nunú ashí idaitusbau asa makichkish Kristu diyachbauk atsawai, tujash eke ashí ni diyakbau amaina nuninuk waintsuji.
Tujash Jisus ujumak tsawantai nayaimpinmaya aents aina nuní imanchauch emamuitak, ni waittsa jakamunum eme anentsá diitai wajasua duka wainji. Nunak Apajuí jutiin wait anenjamu asa, ashí aents aidaunum waitus jakati tima nunikui.
Ashí wají ni najankamu ayaa duka niinuk ainawai. Nigka wakegawai ashí niina uchijí aidauk nayaimpinum pujustinme tusa. Nuna dutikata tau asa Apajuí Jisukristunak waittsati tiuwai, ni nunikbaunum ashí niina uchijí aidaunak pegkeg emak uwemtikata tau asa.
Wagki ashí aents pegkeemtikamu aidauk, nuigtú pegkeemtikagtina dushakam ashí Apajuinuk ainawai. Nuaduí Jisus Apajuí Uchijiya duka, datsamatsui jutii aidautin pachipas, “mina yatsug ainawai” tujamtanmag.
Nuna pachis agagbaunum chichaak: “Apawah, amina pachisan yatsug aidaun ujaktajai, dutikakun ditajai ijuntsan kantamkun ememattajame”, tawai.
Junashkam: “Wika imá Apajuinak anentaimtittajai”, ataktushkam: “Wika juwig Apajuí uchijí aidaun sujusua nujai pujajai”, tiuwai.
Jutii aents ainag nuninuk Jisuschakam wajasá akiina, jutiiní mantamdauwai iwanch dekas senchigtin iina mantamatatus wakejutpauwa nuna depetkatatus.
Ni jakamunum agkanmitkakbauwai ashí aents iwanchin inake waig batsamas, jaamun ishamá batsatushkam.
Duka dekaske, nigka nayaimpinmaya aents aidaun ayamjuktatus minichui. Nigka Abraham Apajuiyaig kajinas anentaimajakua nunin aidaun ayamjuktatus miniuwai.
Jutii niina yachi aidautin yaimpakta tau asa jutiijai betek wajasuí. Nunik ni dekas Sumo Sacerdote wajasú asa Apajuin betek umijak, jutiinash wait anenjamas Apajuinash segatjamui, jutii waitmaina nuna ni waitus mantamdauwa duwi, Apajuí aentsú tudaujinash tsagkujati tujamu asa.
Niishkam iwanch pegkegchau takamtiksatasa dekapeam asau asa, iwanch dekapeam waituidaunak senchigtina ibau asa yaigtatui.
Nuaduí yatsug aidauh, ubag aidauwah, atum Apajuí mina aentsug atinme tusa etejamu aidautigmek, Kristu Jisus Apajuí awemamu, nuigtú nigki Sumo sacerdoteya duke puyatjusjum anentaimtitajum. See tajai jutiishkam niinig kajintsá anentaimu asaja ni pachisa etsegtuinag duwi.
Nigka jutiin yaimpakta tau asa, Apajuí takastá tibaunak imatiksag betek umikuí, Moisés aents aidaun yaigtatus Apajuí tibaunak betek takagsauwa dutiksag.
Nuaduí Moisesa nagkaesau eme anentsá diimaina duka Jisusai, jega jegamkamuk eme anentsá diitsuk, aents jegan jegamkauwa nu eme anentaiya nunisaik.
Ashí jega jegamkamu aina nunak aents jegamainawai, aantsag ashí wají aina dushakam Apajuí najankamu ainawai.
Moisesak dekaskenmag Apajuí aentsjin kuitamak, Apajuí jeen takamaina numamtuk shiig takagsauwai, Apajuí inake asa. Tuja ni takasua duka, Apajuí atak dutikatnujin iwaintamua nunin aajakuí.
Tujash Kristuk Apajuí Uchijiyai, nigka betek umina ibau asa, jutii Apajuí aentsji aidautik niina jeega numamtin ainag nui pujus yaimpaji. Jutii niiní dekaskeapi tiuwaitag duwi, uwemjatnapitja tusa wakeesa dakainag nuwi emetmamja pujau ainakuik, niina aentsjig ainaji.
Nuaduí puyatjusjum Apajuí tibauwa nu antugkatajum, Wakaní Pegkeji tibau Apajuí chichamen agagbaunum tawa ju: “Yamai Apajuí tabau antakjumek,
intimjukigpajum. Aents intimkiu aidau: ‘Wajupa pegkegchau takaajinig Apajuish kajeawa’ tusag uwegshunum dekapjusaju aina nunisjumek.
Atumi muunjum aajakajua nunú pegkegchaunum dekapjusajui, wi ditan cuarenta mijadai yaigkan iniibaun wainainayatak.
Nuninakui kajegkan: ‘Ditak wainak anentaimainawai, nunidau asag wi taja nu dekatnash dakituinawai.’
Nunidau asagmatai ditan senchi kajegkan chicham yapajimainchauwai: ‘Ditak wi nugkan anagkuauwaitag nuwi ayamsatajum tiuwaitag nuwig wayaachagtatui’, tijai.”
Yatsug aidauh, ubag aidauh kuitamamkatajum, atum ainajum anuiyatijum pegkegchau anentaimat, Apajuiyai dekaskeapi tuchata nu ajutjamsamtai, Apajuí tuke pujuwa nunú tupanjaijum.
Duka nunitsuk kashí kashinig makí makichik pempeentunikjum anentai ichichtunigtajum, “Yamai”, tibauwa nu tsawan eke au asamtai. Atum ainajum anuiya: Jutiik Apajuí intimjuinakuish shiig batsamtatji tusa anentaimaidaush ainawai. Tujash duka dekaskechui. Nu aaja nuninakuik Apajuí tupanku nunimainai.
Jutiishkam Kristujai ijuntsa takainautik, yama nagkamchaku niiní kajintsá anentaimajakuitag nunisaik jaakuish jamainaitji.
Duwik agagbauwa nui chichaak: “Yamai Apajuí tabau antakjumek, intimjukigpajum duwik wajukawajua nunisjumek”, tawai.
¿Ya Apajuí chichaamun antukaju ainayatkush intimjukiaju ainawa? Duka ashí aents Egipto batsatun Moisés jiijá agkanmitkakua nunú nunikajui.
¿Ya aidauna Apajuish cuarenta mijadaish kajegkash pujusuita? Nunak aents tudau takasaju uwegshunum jinawajua nuna dutikawajui.
¿Ya aidauna Apajuish chicham yapajimainchauwaish, wi ayamsatajum taja nuwig wayashtatjume tiuwaita? Nunak aents chichaman intimkiajua nuna tiuwai.
Yamaik shiig dekainaji, ditak Apajuin dekaskeapi tuinachu asag, Apajuí ditan nugká anagkuauwa nuwig wayachajui.
Nuaduí, Apajuí ayamsatnume tusa anagtamamu eke ajutjama duwi, jutiik shiig kuitamamain ainaji, atum ainajum anuiyatigmekesh waimainchaunum juwakaig tabaunum.
Jutii aidautish yamajam chicham etsegbau antukuitji, dita antukajua nunisaik. Tujash ditak antuinakush wainkaya nunin diisajui, wagki Apajuiyai kajinas anentaimaidau chichaman umikajua nunikchaju asag.
Tujash jutii Apajuiyai kajintsá anentaimaidautik, Apajuí ayamsatajum tibauwa nui wayawagtinaitji. Nuna pachis Apajuí chichaak: “Nunidau asamtai ditan kajegkan chicham yapajimainchauwai, ditak wi ayamsatajum tiuwaitag nuwig wayaachagtatui tijai”, tiuwai. Tujash Apajuik nugkan najanauwa duwik ni takatjinak ashimkauwai.
Apajuí chichame agagbauwa nui, siete tsawanta nuna pachis: “Apajuik ashí ni takamainjinak ashimak siete tsawanta juwi ayamjauwai”, tawai.
Tuja agagbaunum awaksag chichaak: “Ditak wi ayamsatajum tiuwaitag nuwig wayaachagtatui tijai”, tawai.
Tujash nunú ayamnagtina nui eke wayachush ainawai, yama nagkamchak chicham uwemta nu etsegbaun antuku aidauk, intimaidau asag wayachajui.
Nunikagmatai, Apajuí ataktú makichik tsawantan mamikiae, yamagman “Yamai” tsawanta juna, yaunchuk David papiinum agak tibauwa nunak awaksag chichaak: “Yamai Apajuí tabau antakjumek, intimjukigpajum”, tawa nuna.
Wagki Josué Israel aents aidaun, Apajuí ayamsatnume tiuwa nui utsau ataik, Apajuik tikich tsawannak mamikiachu amainai.
Nunin asamtai Apajuí aentsji aidautin, Apajuí ashí ni takamainjin ashimak siete tsawanta juwi ayamjauwa nunisjumek, atumesh ayamjatnaitjume tujabiuwa nunú eke dakaku pujuinaji.
Nuaduí jutii Apajuiyai ayamjatasa waidautik, ii takatjinish ayamjatnaitji, Apajuí ni takas ayamjauwa nunisajaik.
Duwi kakanmamainaitji dekas ayamtainum wayatasaja. Duwik iina muunji aidau dita chicham umishtaijin, Apajuí ditan nugkan anagkuauwa nui wayachajua nunikaig tuidau asaja.
Apajuí chichamega duka senchigtina imau asa pujut tuke atina nuna sukagtawai, nuigtush espada mai yantamejai etsakamua nuna nagkaesauwai. Espada iyashnum shiig wayaa tikima initak tsupiyama imatiksag, Apajuí chichamega duka wakannumash, tuja iina anentaimtajin pegkeg aunash, pegkegchau aunashkam dekamtijamji.
Apajuí najanamu aina nuwiyag niina uumjumainuk makichkish atsawai. Apajuí emtinig ashí wají aina duka shiig paan ainawai, nunin asamtai Apajuik ii takasbaujin diisá tujamtinai.
Jisus Apajuí Uchijiya nuuwai, jutii Sumo sacerdoteji dekas iman nayaimpinum wayauwa duka. Nuaduí niiní kajintsá anentaimaidautik emetmamjaja nunisaik pujumainaitji.
Wagki jutii Sumo sacerdotejiya nu, ii kakakchau wegajinish wait anenjamainai. Nigka jutiijai betek pegkegchau takamtiksatasa dekapeam asauwai, tujash nigka makichkish tudaunak takaschauwai.
Nuaduí Apajuí anempa duka ajantutsuk adijka ausagmi. Ni jutiinak wait anenjamag ashí ii atsumamunmash yaimpaktatui.
Ashí sumo sacerdote aidauk, aents aidau ditá tudaujin tsagkugnagtatus, kuntinun anentag itaagtai maa apeak Apajuin segattí tusa, aents aina nuwiya etegja adaikamu aajakú ainawai.
dutikakush niina tudaujiná tsagkugnagtatus kuntinun maa apeati, dutika duwi aents aidau tudaujin tsagkugnagti tusa kuntinun maa apeati tibau aajakuí.
Jujú takat ajantusa diimaina junak makichik aentskesh nigki nagkamig wi sumo sacerdote atajai tumamig takamaitsui. Junak Apajuí Aarogkan etegkauwa dutiksag etegkamu aina nu takamain ainawai.
Nunisag Kristushkam nigki wi sumo sacerdote atajai tusag naamkachui. Apajuí nu takata nunak dutikati tiu asa: “Amek mina Uchijuitme, wi yamai Aentsmaga Akiinati tima akiinau asam”, tiuwai.
Nuigtushkam tikich agagbaunmashkam tawai: “Ametme sacerdote dekas tuke atinmek, Melquisedec aajakua nujai betek”
Kristu ju nugka juwi pujusua nuaduik, shiig senchi untsumak buutak negá negajai Apajuin segauwai. Ni jamaina nunak Apajuí senchigtina ibau asa agkanmitkajuati tusa. Nunitai Apajuik ni umigbau asa ayatak antugkauwai.
Kristuk Apajuí Uchijiyaitak, waitiamunum Apajuí wakegamu umigtanak unuimajui.
Ni juna imajtikas umikú asa, ashí aents Apajuin umijuina nuna uwemtikin wajasuí, nuniku asa pujut tuke atina nuna suwawai.
Tuja Apajuí niinak sumo sacerdote atí tusa adaikauwai, Melquisedec aajakua nujai betek.
Jujú pachisa tumainuk kuashat ajutjamji, tujash juní tawai tusaik shiig tumaitsui, atumek waamak antumainchau asagmin.
Atumek Kristu nemagkajum dukap tsawan pujau asajum, jintinkagtin amainaitkujum, ataktú awagkijum Apajuinun shiig jintias dekas yupichuchin jintinjamatnume tusa atsumagme. Nuniau asajum uchi yamá akiintsau yutai katsugman yumainchau asa, muntsunak muntsuwama nunin ainajum duwi, pegkeg nuigtú pegkegchauwa dushakam akanjá dekamainchau dekapeagme.
Ashí uchi muntsun muntsuaku aina duka, chicham pegkeg aidaunak jintiag chichaakuk amaitsui, wagki uchi asa.
Tujash pegkeg takaamua nuna, pegkegchau takaamua nujai akanag dekatan unuimatjau aina nuuwai, muun yutai katsugman yuwina numamtin aidauk.
Nuaduí nagkamchaku Kristu pachisa jintiamu aajakua duka ukuaku, nuní nagkaemasa dekamain ainaji. Nunidau asaja pujut yapajita nu pachisa, tudau takaamu Apajuijai tuke kanatnum ejekagta nu idayat, Apajuiyai kajinmamsa anentaimta nu ataktú awagki dekaatasaik batsamtumaitsui.
Yamimat pachisa jintinkagtamu, Jisusa nemajuidau buuknum achiká Apajuí segatut, jakau aidau nantajagtin, nuigtú Apajuí ii takasbaujin diisá tujamtina nu pachisa dekaatasaishkam batsamtumaitsuji.
Ju pachisaishkam jintintuattajime Apajuish dutikati tujamkuig.
Wagki aents aidau Apajuí ni chichamen dekaskea nuna anenjauch sukagtusbauwa nuna, nuigtú Wakaní Pegkejinash tikich aidaujai betek jukiu aidau,
nuigtushkam Apajuí chichame shiig pegkeja nunash wakejus antuku, tuja Apajuí niina senchijiin ju nugka juwi inamjatna nunash shiig dekauwaitak,
Apajuí dekaskeapi tutan idayas, ataktú ni pegkegchau takaajakbaujinak waketjuki takaak, Kristu shiwagmaina duka, kakajus ataktú pujutinak yapajimaitsui. Wagki dita nuna nuninak, dita dekas Apajuí Uchijin achijagmatai, tikich aidau Kristun dushikis chichagmaina numamtuk wajaidau asagmatai.
Aents ajak ajakmamujiya nuna yumi yutak nugkan uchupjamtai ajak tsapai pegkejan nejekmatai, nuna ajakú juwaama numamtuk, aents chichaman antukua nu dutiksag pegkejan takagtaik Apajuishkam yaimainai.
Untsu aents aidau Kristu nemagtan idaisag jagki tsapaina numamtuk wajaidaunak, jagki jiinum apetiama numamtuk Apajuí suwimkan susatnai.
Tujash aneetaig yatsug aidauh, ubag aidauwah, atumek aents megkaemainai taji nuninuk ainatsjume. Wika atumnak shiig dekagjime, dekas pegkeg atum uwemjamujum ajutjamaina nunak.
Apajuik pegkeja nunak takauwa ibau asa, atum ni aneau asajum tikich yaigkuitjum nunak, nuigtú yamaikish yaimainajum nunak kajimatkishtinai.
Nuaduí atum wakesajum takaajum nunak, dutiksag ematnume tusa wakegaji. Nuniku asajum atum dakainajum duka imatiksagmek jukitin ainagme.
Duwi daki batsamtutsuk, Kristui kajinas anentaimaidau emamkemas pujuinak, Apajuí anagkagtuamua nuna jukitin aina nunisjumek pujustajum.
Apajuí Abragkan anagkuauwa nunak, niina nagkaesau adaisa tumain atsau asamtai, Apajuí nigki adaimamas, chichajak:
“Dekaskenum kuashat yaigtatjame, dutikakun ame wegantu aidaunak shiig kuashat uyujkatnaitjai”, tiuwai.
Tima Abragkak emamkemas dakasu asa, Apajuí niina anagkuauwa nunak imatiksag jukiuwai.
Aents ni dutikatnujin anagdayinakug, ditá nagkaesauwa nuna adaisag anagdayin ainawai. Nunú iman antamunum tiu asag dekaskenmap dutikattawa tusag ukú ainawai.
Nuaduí Apajuí anagkagtuamujin jukitin aina nuna shiig iwaintuktatus wakekauwai, ni anagkagtamua nunak makichkish yapajitsuk imatiksag umiktin asa, nigki adaimamas dekas umiktatjai tiuwa nuna.
Ni anagkagtak nigki adaimamas tiuwa nujaiyai jimag chicham yapajimainchauwai tiuwa nu. Nuaduí Apajuik waitjuchua ibau asamtai dekas dutikattawapi tau asaja, shiig senchi ichichmamainaji Apajuí ayamjutpasmatai kajinmasa ni anagkagtuamua nu jukittajiapi tusa dakaidau asaja.
Nunú dakamua nuuwai ii Apajuiyai kajinmasa anentaibaunum iina wakanin ichichtamuk, jiju ancla tutai lanchan buchitmainchau ema ebetama numamtuk. Nu kajinmasa anentaibauwa nunak Jisukristu sujamui, nigki Apajuí pujamunum wayauwa dushakam.
Jisus eemak wayauwa nunak, jutii wayatnun jintan ujatjamtatus nunikui. Nuniau asa niiyai sumo sacerdote tuke atin Melquisedecjai betekak.
Melquisedecak yaakat Salemnumia apu, Apajuí nayaimpinmayaya nuna sacerdoteji aajakuí. Nuniau asa Abraham apu aidaujai maania depetmak wakettatman, Melquisedec jiintuki igkug pegkegnum yumigsauwai.
Dutikam Abragshakam maania depetmak waketak, ashí ni wají yajuakbaujinian diezmon susauwai. Melquisedec tawa nunak: “Apu pegkejan takau” taku tawai, nuigtú yaakat Salema Apuji aajakuí tawa nunashkam: “Shiig agkan anentaimsa pujutan apuji” taku tawai.
Melquisedeca apajig, dukujish, ni weganbaujish, akiinamujish, jakamujishkam dekajuachbauwai, duka Apajuí Uchijí tuke sacerdotek pujutna numamtinuk aajakuí.
Anentaimtusjum diistajum, Melquisedecak Abragkan nagkaesau aajakuí. Iman asamtai Abragkak apu aidaujai maania depetmaka, wají yajuakbaujin diezmo susauwai.
Moisés chicham umiktajum tibauwa nuwig, sacerdote Leví wegantu aidaunak ditá patayí aina nunú diezmo susati tibau aajakuí, ditashkam Abraham wegantu ainayatak.
Tujash Melquisedecak Leví wegantuchuitak, Abraham Apajuí anagkuamun jukiuwa nunú, diezmo suwamash jukiuwai. Dutikam Melquisedecshakam pegkegnum yumigsauwai.
Juka ashí dekainaji, pegkegnum yumigkagtina duka, pegkegnum yumigsamua nuna nagkaesauwai.
Yamai jutii diezmo suwinag duka aents jinin aina nu suwinaji. Tujash Apajuí chichamen agagbauwa nuwig, Melquisedec eke iwaaku pujauwa nuninun etsegtawai.
Nunin asamtai Abraham Melquisedecan diezmon susauwa duwi, sacerdote, Leví wegantu aidaushkam diezmon ditashkam susajua nuninai.
Melquisedec Abragkan igkugtatus jiintukiuwa nuaduik Leví wegantu eke akiinachu ainayatkush, Abragkai akiinkagtin asag, ditashkam nuwig batsatua nunin aajakajui.
Moisés Israel aents aidau chicham umiktinun agatjauwai dutika susauwai Leví wegantu sacerdote aina nuna, aents aidaun chicham umitnum yaigtinme tusa. Tuja nunú sacerdote aidauk Apajuí emtin aents aidaunak pegkeja imanuk iwainamainchau aajakajui. Nuaduí atsumnajui tikich sacerdote Melquisedec aajakua ibauk, Aarón wegantua nuwiyachu.
Tuja agagbaunum iina Apuji Jisukristun pachis tawa duka, tikich Israela uchijí aajakajua nuwiya aajakuí. Tuja nuwiya sacerdote atí tusaik makichkish tichamui.
Shiig dekanui, iina Apuji Jisusak Judá wegantunmaya aajakuí, Moisesak sacerdote aidau takastinjin tiuwa nunak Judá wegantunmaya takamainnak makichkish tichauwai.
Ju dekas imá paan dekamainai, yamajam sacerdote Melquisedecjai betek wantinkau asamtai.
Chicham umiktinnum Leví wegantu aina duke takastin atinme tibauwa nuwiyachui, nigka Sacerdote senchigtin pujut tuke aunum pujuwa nuwiyayai.
Niina pachis Apajuí: “Ametme Sacerdote tuke pujutnumek, sacerdote Melquisedecjai betek”, tiuwai.
Nuaduí yaunchuk chicham umiktin aajakua duka nagkankauwai, aents aidaunak yaimainchau asa.
Moisés chicham umiktajum tibauwa duka makichik aentsnakesh pegkejak emachui, nunin asamtai Apajuí dekas tikich imá pegkejan amastí tusa dakaidau asaja Apajuiyaig jegainaji.
Apajuik ni dutikatjai tibauwa nunak chicham yapajimainchauwai tiuwai. Tikich sacerdote aidauk imatika chichagkaik adaikashbau ainawai.
Tujash Kristuk chicham yapajimainchauwai chichagká tibauwa nunú agagbaunum tawai: “Apu Apajuí nigki adaimas, mina chichamjunak yapajiashtatjai, ametme Sacerdote tuke atinmek”, tiuwai.
Dutikamu asa Jisus dekas imá pegkeg dutikamua duka yaunchuk chicham apakbau aajakua nuna nagkaesauwai.
Sacerdote aidauk kuashat aajakajui tuke pujuchu asag.
Tujash Jisusak tuke jakashtin asa, tikichnakesh ni takaa nunak inagkeatkishtinai.
Nuaduí niiyai tuke atinun uwemtikagtumainuk, jutii niiní yunumka Apajuiyaish jegajinig. Nigka tuke pujuwa ibau asa Apajuin segatjamui.
Nunin asa dekas Sumo Sacerdote ii atsumajakuitag duka Jisusai. Nigka pegkegmai, pegkegchaunash antiakchau, tudaugtin aidaujaish ijutkachu, iman asamtai Apajuí niinak dekas nayaimpia nuna yakiin iwakuí.
Nigka tikich sacerdote aidau kashí kashinig kuntinun maa apeak, dekatkauk niina tudaujiná tsagkugnag, duwi tikich aents aidau tsagkugnagtinjin apejakua nuninchauwai. Jisusak makichkia mantamdauwai ajumaish tuke jakashtinun, nigki tsagkamankauwai.
Moisés chicham umiktinun agajua nuwiyan diisag sumo sacerdote atinun adayajakajua duka, aents pegkegmachu aajakajui. Chicham umiktina nu nagkaemakiu ai, Apajuí chicham yapajimainchauwai, niina Uchijin Sumo Sacerdote atí, tusa adaikamua nuuwai dekas tuke pegkejak atinuk.
Wi dekas imanun titasan tajim duka juuwai: Jutii Sumo sacerdotejig, Jisus nayaimpinum Apajuí inamtaijin untsujin eketa nuuwai.
Awi nigka pujus sacerdotejai betek takaawai. Tujash nigka aents jegamkamunum wayaag takaatsui, Apajuiya nu umikbaunum wayaa takaawai.
Ashí sumo sacerdote aajakajua duka, Apajuinu anentag itaamun maa apeati tusa adaikamu ainawai. Nunisag Jisuschakam jutiin tudaujin mantamnak niina iyashinak Apajuin anentag susauwai.
Nigka ju nugka juwi pujakush sacerdotek amaitsui, juwig kuashat sacerdote ayau asamtai. Nunin asag Moisés Apajuí anentag susatajum tibauwa dutiksag takaidau asagmatai.
Tujash juwiya sacerdote aina duka, nayaimpinmaya wají aina nunú ayatak dakumká najanamunum wayaawag takainawai. Dakumkamu ainawai taji, wagki Apajuí Moisesan chichajak: “Ame mujanum pujamin jega Apajuí ememattain iwaintukbaijam nuna niimejai betekuch najanata”, tiuwai duwi.
Untsu jutii Sumo sacerdotejiya duka, juwiya sacerdote aidaun nagkaesau dekas pegkejan takasuí. Nunin asa ni chichaman apakua duwi, Apajuí jutii jukitnunak dekas pegkeja nuna anagtamui.
Nagkamchaku chicham apakbauwa nu pegkeg aajakú ataik, ataktú chicham apakmí tabauk atsusú amainai.
Tujash Apajuik nunú aents aidaunak pegkejak diischauwai, nuniku asa chichajak: “Apu tawai: Tsawan jegatnai, Judea nugkanum, nuigtú Israel nugkanum batsataina nujai ataktú chichaman apaktinaitag nunú.
Duka wi ditá muunji aidaun Egipto batsatun jiijan, ditajai chichaman apakuitag nuna umikchagmatai idaisauwaitag nuninuk achattawai”, tawai Apu Apajuí.
“Nunú nunikaju asamtai, yamaik juuwai yamajam chicham wi Israel aents aidaun taja nunú: Wi atumin chicham umiktajum tiuwaitjim nuna shiig dekamtikatnaitjim nunú tsawan jegatnai. Wi mina chichamjunak shiig machikish kajimatkishtinun aneemtijattajime. Atum imá minak shiig anentaimtujuinakjuminig, wishakam atumnak shiig kuitamkattajime.
Dutikamu asajum atum ijutkamukesh, yatsumkesh Apajuí dekaati tusagmek jintintuashtin ainagme. Wagki ashí piipich, ashí muun aidau nagkamas shiig dekajuawagtin ainawai.
Wika ditá pegkegchaujinak tsagkujan, tudauji aidaunash ajumaish adeagchatnun kajimatkitnaitjai”, tawai.
Apajuí yamajam chicham apakbaun pachis tawa nunak, nagkamku chicham apakbauwa duka muuntuch wajasú asamtai tawai, muuntuch wajasú asamtai atsumnatsu duka megkaekatin asa nuniawai.
Yamai dekaami, nagkamku chicham apakbau aajakua nuwig, ju nugka jui jega Apajuí ememattai jegamkamua nuwish, Apajuish wajuk emematmainaita nu pachisa tibau aajakuí.
Nunú jegak juní umikbau aajakuí: Dekatkau tesamua nunak “Pegkejam” tujakajui, nuanuig candelero jii ekemaja pekatai aajakuí, nuigtú pag Apajuí anagkuamu mesanum patagbau aajakuí.
Jaanch ejaamua nuna ukujin tesamu aajakua nunak, “Shiig Pegkejam” tujakajui.
Nuanuig altar ayatak orok najanamu kugkuin incienso patai apetai aajakuí, nuigtú kajun arca tutai ayatak orok epekbau aajakuí. Nunú arcaya nuna initken egkemajakuí Aarogka ushujutaiji jeekú aajakua nu, chicham umiktin kayanum agagbauwa dushakam, nuigtú makichik ichinka nunin ayatak orok najanamunum maná chimpiamu aajakua dushakam.
Nunú kajuna nuna awanken jimag aents nayaimpinmaya nanaptin dakumkamu, Apajuí nui pujamujiya nuna iwainajakajui. Nunú aidauk ditá nanapen kajun arca tutaiya nuna dukukag aajakajui. Tujash juna pachisnuk imatikanuk shiijak tichattajai.
Ashí ju imatika umikbaunum sacerdote aidauk, kashí kashinig dekatkau tesamu Pegkejam tutainum waijakajui, dita takastí tibauwa nuna umiktatus.
Tujash nuna ukujin tesamu Shiig Pegkejam tutaiya nuwig, imá sumo sacerdotek makichik mijantin makichkia waijakuí, kuntinun numpen takus. Nunik nunú numpa nuna Apajuin anagkuak, dekatkauk niina tudaujin tsagkugnagtatus segatmami, duwi tikich aentsú tudaujinash segatujakuí.
Nuna Wakaní Pegkeji shiig dekamtijamui. Dekatkau tesamunum sacerdote takainaigkish, tikich ukunum tesamu Shiig Pegkejam tujakbauwa nuwig, tikich aents wayati tusaik tichamu aajakuí.
Ashí nuna dutikajakajua nunak, yamai tsawanta juwi nuniktinun iwainak dutikawajui. Nuniau asag nunú jeganum batsamsag, kuntin Apajuí anentag anagkuamun maa apeenak Apajuin emematuinakush, dita bakumamainjinig tuke agkanmagak agkanmagauwa nuninuk anentaimajakchajui.
Nu jeganum batsamas chicham umiktajum tibaun umiinak, ayatak yutai aidau, umutai aina nuna, Apajuí ememattasag yumin ikigmajakajua nujai takasajui. Ashí nunú aidaunak Apajuí eke yapajiachu asamtai dutikajakajui.
Tujash Kristu juwi tauwa nuuwai yamaik Sumo Sacerdote, pegkeg aidau tuke atinun sukagtinuk. Ni sacerdotejai betekak jega Pegkegmanum wayaa takaa nuuwai dekas imá pegkejak. Duka aents aidau jegamkachbauwai, nunin asa ju nugka juwiyachui.
Kristuk jega tesamu Shiig Pegkejam nayaimpia nui wayauwai. Nigka chivo aidau, toro tsakat aina nuna numpen jukig wayaachui. Nigka aentsú tudauji tsagkugnagti tabaunum mantamdauwa duwi, niina numpen juki, Apajuí pujamunum makichkia wayauwai tuke atinun, nuniak jutiinash tudaunum bakumamaina nuna agkanmitkagbauwai.
Duwikik toro aidau, chivo aidau numpen jukiag, nuigtú baka tsakat apeamu yukujinashkam jukiag, aents pegkegchau waigkú aidaun yukujakú ainawai, Apajuí ememattasa uminbaunmag pegkeg atinme tusag.
Tujash Kristu achinag mantamdauwa duwi, jutiinak Apajuí emtinish bakumamainchau etabiuwai. Nigka makichkish pegkegchaujig atsugmaitak, Wakaní Pegkeji tuke pujuwa nunú yayasam, nigki tsagkamankauwai mantamnatatus, ni jaak numpeen ukajua duwi aents aidau tudaujish tsagkugnagtinme, dutikamu asag Apajuí tuke pujuwa nuna ememattinme tusa.
Nunin asa niiyai yamajam chichaman apakuk, ni mantamnak aents yaunchuk chicham apakbaunum batsamas tunamaku aidaunash agkanmitkak, Apajuí tuke atinun anagkagtuauwa nunash jukitnume tujabiuwai.
Aents jaakug niina wajiijinak, nu aents jukiti tusa papiinum agag shiig umiká ukú ainawai. Tujash aents nuna agajua nu eke iwaaku pujaigkik juchau ainawai.
Aaja chicham umikbau aig, nuna umikú iwaaku pujaigkik nu chichama duka wainkayai. Untsu papiinum agag umikua nu jakamtai, nu aents jukitin atí tibaujiya duka uminnai.
Nunisag Apajuí yamá nagkamchak chichaman Moisesjai apakua dusha, numpajaichuk dutikachbau aajakuí.
Dutika chicham umiktina nuna ashí aents aidaun Moisés ujaká, nuaduí toro tsakat maamu aidau numpeen, chivo numpe aidaun yumijai pachimag, uwijá uje kapantu emamun jukiag numi hisopo tutai kanawen jigkawag, numpanum uchupig, chicham umiktin agagbaun pegashmatug uchupik, aents aidaunashkam dutiksag dutikauwai.
Dutika chichajak: “Jujuwai numpa atumjai chicham apamunum jutikag nu”, tiuwai.
Nuigtushkam Apajuí ememattai duwap apajá jegamajakbaunum, dekatkau tesaamu Pegkejam tutaiya nui takatai aidaunash numpan pegashmatujakuí.
Nayaimpinmaya wají aidau diisá dutiksaik dakumká najanamu aajakua duka, Apajuinu atí tusa dutikamui. Untsu nayaimpinmaya wají aina duka, kuntinu numpen dutikajakbauwa nuna nagkaesau dekas pegkejan atsumawai.
Kristuk jega tesaamu Shiig Pegkejam tabaun aents umikajua nuwig wayachui, duka nayaim awa nu dakumká najanamu aajakuí. Nigka dekas nayaimpinum wayauwai. Yamaik awi Apajuijai pujus, jutiin Apajuin aujtugmaji yaimpakti tusa.
Mija mijantin sumo sacerdotek jega tesamu Shiig Pegkejam tutainum wayakug, kuntinu numpen ditá numpechun takusag waijakú ainawai. Tujash Kristuk kuashta imaniag mantamnachui, aents aidau tudauji Apajuí emtin tsagkujamu agtinme tusag.
Nunin achataik niishkam yama nagkamchaku nugka najandauwa duwi nagkamnas, yamaishkam tuke mantamná pujumainai, tujash yamaik tsawan nagkanbau jegau asamtai Jisusak tauwai. Nunik tudaun depetkatatus ajumaish jakashtinun makichkia mantamdauwai.
Tuja nunisag aents aidaushkam makichkia jakatin ainawai, nunikmatai Apajuí ii takasbaujin diisá tujamtina nu atinai.
Nunisag Kristushkam kuashat aents aidau tudaujin utsankatatus makichkia jakauwai, tuja ataktú minitta duwik tudaunak pachikchattawai, niina dakak batsatun uwemtikatatus minau asa.
Moisés chicham umiktinun agajua nunak dekas nayaimpinum atina nuna iwainak dutikauwai. Nuaduí chicham umiktina nuna umiinak, mija mijantin kuntinun maawag apejakú aina duka, makichkish aentsnak pegkejak emachui.
Chicham umiktina nu umiamunum, tudau tsagkugnajag Apajuí emtin bakumamainchau dekapenakug, kuntin mautnak idaisau amain aajakajui.
Tujash nunú kuntin maamua duka ayatak, ashí mijantin ditá tudaujinak anemtikajakuí.
Wagki toro numpe, chivo numpe aina nujaig aentsuk tudaujinig tsagkugnamainchau asamtai.
Nuaduí Kristu nugká tatsuk Apajuin tiuwai: “Kuntin maa apeamu, tuja anentag itamush dakitame. Nuniau asam minak aentsú iyashijai betek etiume, aents aidau tudaujin mantamnak agkanmitkati tusam.
Kuntin maa apeamu, nuigtú tudau tsagkugnagtasa anentag itaamu aidaushkam dakitame.
Nuniau asamin wi amina chichagkun: ‘Apajuiyah, mina pachitus papiinum agajajua nuna, ame wakegam dutiksanuk umiktasan juwi pujajai’, tibaijame.”
Nuna nagkamas takug: “Apajuik kuntin maamu, anentag itaamu, tudau tsagkugnagtasa kuntin maa apeamu aina nunak dakitawai, shiig awagmatsui tawai. Chicham umiktina nui dutikatajum tibauwa nunin aigkish.”
Ataktú takushkam: “Wi ame wakegam nuna umiktasan minajai” tiuwai. Nunak yaunchuk kuntin maajakbauwa duka emegkakum, yamagmauchia nu apusata taku tiuwai.
Jisukristuk Apajuí wakegamunak imatiksag umiju asa, jutii tudaujin makichkia mantamdauwai ajumaish jakashtinun.
Ashí sacerdote aidauk kuntin maa apeamua nunak kashí kashinig takajakú ainawai, tudaunash makichkish utsanjamainchau aig.
Tujash Jisukristuk ataktú mantamnashtinun makichkia mantamdauwai tudau aidaunum, nunik Apajuí inamtaijin untsujin ekeemsauwai.
Nui yamaik pujawai, “ni shiwaji aidaunak ashí Apajuí depetuk ikaunmakti” tusa dakak.
Nuna niina iyashin anentag Apajuin susauwa duwi, tuke atinun pegkemtijabiuwai, Apajuinu atinme tusa.
Dutiksag Wakaní Pegkejiya dushakam shiig dekamtijamji:
“Apu Apajuí yamagman anagkagtak: Wi atumin chicham umiktajum tiuwaitjim nuna shiig dekamtikatnaitjim nunú tsawan jegatnai. Wi mina chichamjunak shiig machikish kajimatkishtinun aneemtijattajime.
Ditá tudauji aidaunash ajumaish adeagchatnun kajimatkitnaitjai, tawai.”
Aatus asamtai tudau tsagkujamu aidautik, Apajuí tsagkugtugti tusa kuntin mautak atsumnatsui.
Nunin asamtai mina yatsug aidauh, ubag aidauh, Jisukristu mantamna numpeen ukajua duwi, jega tesamu Shiig Pegkejam tutainum sacerdote waijakajua nunisaik, Apajuí pujamunum waimainuk shiig agkan ajutjamsae.
Yatsug aidauh, jutii Apajuijai agkan chichamain atsugtamajakua nunak, Kristu jaak numpeen ukajua duwi, Apajuí pujamunum shiig agkan waimainuk ajutjamsauwai.
Jisusai jutii Sacerdoteji dekas senchigtin Apajuí jeen puja duka.
Nuaduí Apajuik dekaskenum kajintsá anentaimtusa jegaantagmi. Wagki jutii: Mina tudaujuimpap suwimkan jukitnaitja, tusa anentaimaina nunak agkanmitkagma, iina iyashinash yumi dekas pegkejai dijagbau amaina iman etugtabiu asamtai.
Nunin asamtai ni anagkagtuamua nu dakaku pujuidautik emetmamja batsamsagmi, dekaskeap uminkattawa tusaja, wagki Apajuí nunak imatiksag betek umiktin asamtai.
Pempeentunisaikish wajuk yainimainaita nu egakagmi. Pegkegnum yaininaku nuní nagkaemasa aneenimaina nu.
Apajuí nemajin aidau kantamatasag ijunainamunmag, wajumak Apajuí nemajin aidau kaunchaush ainawai. Nuna nuní unuimatjau aidaush yaigtajum dekas Kristui kajintsá anentaimtanum, wagki Kristu minitnujiya duka tikiju wajasú asamtai.
Aents Apajuí chichame uwemtikagtina nunú jintinkagtamun shiig dekau ainayatak, tuke aneas wakegak pegkegchauwa nunak takaak Kristu shiwagmauk, nuigtú nuna tudaujin tsagkugmainuk atsawai, wagki imá Kristua duke niina tudaujin mantamdauwa nuna dakitau asa.
Nunú aentsuk jii shiig ishamainnum Apajuí niina shiwaji aidaun suwimkan susatna nuna dakainawai.
Duwik makichik aentskesh Moisés chicham umiktajum tibaun umikchamtaig, jimag aentskesh, nuniachkush kampatumkesh apu aidaun jegajiag, nunú aents chichaman umitsuk wainak takaawai tusag etsegtukagmataig, wait anentug tsagkugtsuk maajakú ainawai.
Tujash nuna nagkaesau, aents Kristun dakituidau imá senchi suwimak ishamainun jukiagtinai. Apajuí Uchijí jutiiní mantamnak numpeen ukajua duwi, chicham apakbaunum uwemtijamag Apajuinu atinme tujabiuwa nuna dakituidauk, Wakaní Pegkeji jutiin wait anenjama nunash, pegkegchaun chichagmaina numamtuk awagmainawai.
Apajuí chichaak: “Witjai suwimkan sukagtinnuk, nunin asan wi pegkegchau aidaunak suwimkan susattajai”, tawa duka dekaji. Tikich agagbaunmashkam: “Apajuí niina aentsji aidaunak pegkeg ainawai titinai”, tawai.
¡Tikima ishamainai, Apajuí tuke pujuwa nunú suwimak sukagtamuk!
Tujash adeagtajum, yama nagkamchakjum Kristui sujumankajum, ashí utugchat waitiamu akuish, katsunjá ichichmamjajum depetkauwaitjum nunú.
Wagki atum ainajum anuiyatijum, tuwakbaunum pegkegchau chichagku waitkasbautigmesh ainagme, nuniagmin tikich aidauk aents dutika waitkamu aina, nujai ijuntsan waittsatjai tusa anentaimsaush ainawai.
Atumek Kristu nemajuidau achikam chimpijush wait anenjauwaitjume. Tuja atumi shiwajum wajiigmin yajutjamkagmataish, atumek shiig aneasjum pujagme, atum jukitnuk nayaimpinum dekas shiig pegkeg tuke atin ajutjamaina nu dekau asajum.
Kristui kajintsá anentaimjum nunú megkaekaigpa, wagki atum jukitna duka shiig pegkeg ajutjamu asamtai.
Atumek atsumagme waitiakjumesh ichichmamja pujusjum, Apajuí wakegamua nu takaakjum, ni anagtamamua nu jukitasajum.
Agagbaunum chichaak: “Minitna duka, megkaetsuk waamak minittawai.
Aents pegkejan taká duka, imá kajintsá anentaibauwa duwik ajumaish tuke pujustinai. Untsu mina nemagtukuitak idaitaunak shiig anentsashtinaitjai”, tawai.
Jutiik aents suwimka jukiagtin aidau Kristu nemagtan idayina nuninuk ainatsji, ayatak kajinas anentaibaunum uwemtan jukiaju aina nuninuk jutiishkam ainaji.
Apajuiyai kajintsá anentaibauwa duka, dekaskenmap jukittaja tusa kajintsá dakamua nuuwai. Pegkeg aina nuna pachis chichainakuish wainkachu ayatku dekas nuninapi tusa anentaimtuta nuuwai.
Apajuiyai kajintsá anentaimaidau asaja, nugkanum, nuigtú agkajunum ayaa duka Apajuí chichamenkiap najaneakuita tusa dekainaji. Paan wainmain aina duka wají atsaunmaya najankamu ainawai.
Apajuiyai kajintsá anentaibauwai Abelak Apajuí wakegamua dutiksag takaak, kuntin dekas pegkejan maa apeak anentag Apajuin susauwai Caigdau nagkaesau. Dutikau asamtai Apajuik Abelnak ni dutikamujiya nujaí pegkeg diisuí. Nunin asamtai Abel jakau aigkish, ni Apajuiyai kajintsá anentaimajakua nunisaik jutiishkam nunimaina nuna iwaintugmawai.
Enocshakam Apajuiyai kajinas anentaimu asamtai, Apajuí iwaakunak nayaimpinum jukiuwai, dutikamtai aents aidauk nuigtuk wainkachajui. Chicham agagbauwa nui: Enoc eke juwacham nugká pujusag Apajuinak shiig awajkauwai, tawai.
Wagki Apajuí kajintsá anentaimtutskek Apajuik shiig aneemtikmaitsui. Nuaduí Apajuijai ijutkau atatus wakegauk, dekas Apajuí niina shiig dekaatatus wakegaidaun anentag sukagtina duka pujawapita, tumain ainawai.
Apajuiyai kajintsá anentaibauwai Noeshkam, Apajuí chichajak: Dekas ishamain atatui tusa ujakam, nigka wainchayatak Apajuí chichamen umijak arcan najanauwai ni patayí aidaujai uwemjatnun. Nunú Apajuiyai kajintsá anentaibauwa duwi uwemai, ashí aents Apajuiyai kajinas anentaimainachuk bakumajui. Tujash nigka bakumachui.
Apajuiyai kajintsá anentaibauwai Abragkak, Apajuí nugkan amastajame tima, tuwí jegattawa nunak dekatsuk, Apajuin umijak tikich nugkanum weuwai.
Apajuiyai kajintsá anentaibauwai Abraham, Apajuí nugka anagkuamua nuwi, tuke ikayajai betek duwapen aakmak pujusuí. Nunisag nunikajui Isaac, tuja Jacobshakam, ditan Apajuí anagkuauwa nuwi batsamsag.
Nunak nayaimpinmaya yaakat Apajuí umikbau dekas tuke atina nuwi pujustinjin dakainak nunikajui.
Apajuiyai kajintsá anentaibauwai Abragkak muuntuch wajasú akush, nuwe Sarashkam kaga aig, Apajuí anagtuama nunak betekap umiktatua tabaunum nuwe uchigmakui.
Abragkak jamainjin jegas pujai, ni nuwe Sara makichkiuch uchigmakui, nuwiya wegantu aidaun yaya dekapamainchauwa iman, nayantsa kaamatkaji dekapamainchauwa nujai betek emakui.
Nunú aidauk Apajuí anagkuamua nunak jutsuk jinawajui. Tujash ditak Apajuiyai kajinas anentaimaidau asag: Duka jutii jaká ajinish uminkatnapi, tusag shiig aneejakajui, ditak ju nugka juwig tuke ijagka nuninap ainaji tusa dekaamaidau asag.
Nuna aatus anentaimajakajua duwi yamaik shiig dekaji, dekas ii pujumainuk nayaimpinum atina dukeap dakainaji tusa.
Tuja ditá nugke ukukbaujin anentaimtú batsatkug waketmain aajakajui.
Tujash ditak nayaimpinmaya dekas pegkeja nuna wakejuidau asag nunikchajui. Nuaduí Apajuí dita pujusagtinnak yaakat nayaimpinum awa nuna umigkauwai, dutikau asa Apajuik: Juka midau ainawai, tutanmak datsamatsui.
Apajuiyai kajintsá anentaibauwai Abragkak, Apajuí chichajak: “Uchi ajutjamtatui” tusa anagkuauwaitak, dekaskenmash minaish kajinas anentaima tusa dekapeak: “Uchijum makichkiuchia nu maam emematjita” tamash dutikatatus wakekauwai. Apajuí Abragkan anagkuak:
“Ame wegantu aidauk, Isaac akiiamua nuwiya agtinai”, tibau ayatak.
Abragkak: Apajuik aents jakaunash inanmainapita, iman asampap Isaac jakamtaish nigki inanmainaita tiuwai. Abragkak uchijí mauwaitak, Apajuí ataktú inantukim jukiuwa numamtinai, nigka dekas mautnak maachuitak maatatus umiintusu asa.
Apajuiyai kajintsá anentaibauwai Isaakshakam, Esaú jukitin atí tibaujinak Jacopan anagkuauwai.
Apajuiyai kajintsá anentaibauwai Jacob jakattak tepes, José uchijí aidaun makí makichik ditanu atinun anagkuauwai, nunik ushujutaijin ichichmamas wajas Apajuin emematiuwai.
Apajuiyai kajintsá anentaibauwai Joseshkam jaak: Israel aents aidau Egipto batsata juka jiinjatnai tiuwai; nuniak: Mina ukunchjuk jujutkitin atajum tiuwai.
Apajuiyai kajintsá anentaibaunum Moisés akiinamtai, apají dukujijai kampatum nantu uukajui uchi pegkejuch asamtai, nuninak apu uchi kajegtajum tibaunash ishamkachaju ainawai.
Apajuiyai kajintsá anentaibauwai Moisés muun wajasash: Faraogka nawanjin uchijiyaitjai, tumamtanak dakitujakuí.
Nigka Apajuí aentsji waitkam batsataidaujai waittsatatus wakegau asa, Egiptunmaya pegkegchaun takainayatak shiig anee batsatujai ijuntanak dakitjauwai.
Apajuiyai kajintsá anentaibauwai Israel aents aidau, yaakat Jericon siete tsawantai tentea apainak, yaakat peegmagbaujin yumpuntua akaketkajui.
Apajuiyai kajintsá anentaibauwai nuwa Rahab daagtin, akiká takatai aajakua duka, tikich aents intimkiu aina nu jinutaish nigka jakachui, Israel aents dekamatatus yujaunash shiig anentus yajuak kuitamkau asa.
¿Nuigtush wajinak titaja? Gedeogkan, Barakan, Sansogkan, Jefté, David, Samuel, nuigtú tikich Apajuí etsegtin aina nuna pachisa tita takunuk, tsawantan atsumainaitjai.
Jii senchi kegamunum egkeamush ainawai, tujash esachajui. Espadayai maata tamash pisajakajui. Kakakchau aidaunashkam senchi emakajui, dutikamu asag ditá shiwajijai maaniakush depetmajakajui.
Nuwa patayí jajukbau ataktú inaantuki suujakbaush ainawai. Tujash tikitchakam senchi waitus jakaush ainawai, ditak Apajuiyap wi jakamtaish inantuki dekas pegkeg pujutan sujumainaita tusa anentaimu asag.
Nuigtushkam tikich aidauk, pegkegchau chichajam, asutiam, jiju cadenajai jigkajam, achiká egkeam waittsajui.
Tuja tikich aidauk kayai tukua tukuakua maamush ainai, serruchui tsupika maamu, espadayai kajegbaush ainawai. Ditak jeenchau yujasag, uwijan duwapen, cabra duwapejai nugkujakajui. Nuigtushkam ujunauch, senchi waitkainam wake besemag batsamajakajui.
Tujash Apajuiyai kajinas anentaimainayatak, Apajuí anagkuawajua nunak juinatsui.
Apajuik jutiinun dekas pegkejan umigtamkau asa, ditanak eke susachajui, jutiijai ijuntsa jukitin asamtai.
Jisus diisagmi. Niiniya Apajuiyai kajintsá anentaibauk minawai. Nigki Apajuiyai kajintsá anentaimtan sukagtus Apajuiyai ejetamuk. Jisusak tikima datsamainnum numinum achijá maam waitiakush uyumatsuk atsanjauwai; nigka: Imanika waittsanush dekas shiig aneasnuap Apajuí inamtaijin untsujin ekeemsattaja tusa dekau asa.
Nuaduí Jisus aents tudaugtin aidau waitkam jutiiní imanik waittsauwa nunú anentaimtustajum, nuniakjum pimpiakjumesh mijamtsuk nemagkatajum.
Atumek aents tudaugtin aidau mantamatasag waitkagmamainnumak eke jegatsjume.
Atumek jutii Apajuí uchijí asajin agagbaunum: “Mina uchijuh, wi pegkegchauwai tusa tajam duka antugtukta, tuja wi amina Apujum asan jiyajam duwishkam wake besemag anentaimipa,
wagki Apua duka jiyaawai yana ni aneawa nuna pegkejan takastí tusa, suwimkanash suwawai ni uchijí emamujinak” tawa juka kajimatkiumek.
Nuaduí atumek Apajuí jintinjamu asamtai waitiajume, wagki Apajuik aents uchigtin uchijin itugmaina numamtuk awajtamui. ¿Ya aentsua uchijin pegkejan takastí tusash jiyatskesh idainaita?
Tujash ashí aents ni uchijin jintinta dutika, atumnash Apajuí jintinjamchakuig, dekas niina uchijí ainatsjume.
Nuigtushkam jutii uchuch aajakuitag duwik, iina apají jintinjamu asamtai ajantusa diijakuitji. Nuní nagkaemasa dekas iina Apají nayaimpinmayaya nunú shiig umigmainaitji, pujut tuke atina nunú jukita tau asá.
Jutii apajig wajumak tsawantai batsamtinaitak, jutiin pegkegnum yaimpamaina nuna anentaimtusag jintinjamajakajui. Tujash Apajuik iina dekas pegkeg etamaina nuna jintinjamji, ni pegkegma ibauk atinme tujamu asa.
Dekaskenmag suwimkak makichkish shiig awajkagtuchui najabau asa. Tujash Apajuí jintinjamak dutijama nu nagkaemakmatai, shiig agkan anentaimsa pujuta nunú, nuigtú pegkeja duke takatchakam unuimagtatji.
Nunin asamtai, atum dekas jinta pegkegma nu nemagtanum pimpikiujum nunú, nuigtú pujutjuminish kakakchau dekapeajum dushakam, kakanmamsajum ichichmamjatajum.
Nuniakjum Kristuig kajintsá anentaimsa pujakjum, pegkeja duke takastajum. Ashí pegkeg dutikmain aig, dutikatsjum nu takaakjum pegkeg wajasminjum.
Ashí tikich aidaujaish agkan pujakjum Kristunuk takaakjum pujustajum, wagki Kristu wakega nuna takainachuk niinak wainkashtin ainawai.
Nunin asamtai shiig kuitamdaikatajum, Kristu nemajin aina nuwiya makichkish Apajuí wait anenkagtamujiya nuna megkaekainum. Nuigtushkam atum ijunjum anuiya utugchatan apujak waitkagmasainum diiyaku atajum, aents nunina duka makichik ajak jatai asa, kuashat aentsun pegkegchau emamaina numamtinai.
Makichkitigmekesh nuwak tsanijimawaigpajum. Apajuinu pegkeg aina dushakam dakitjaigpa. Esaú ni iwai asa apají jakamtai, wají jumainjinak yapajak yachin susauwai yutain yuwak, numamtuk wajakaijum.
Atumek duka shiig dekagme, Esaú dutika sujukuitak Apajin jegaantun, niina pujutjin pachis pegkegnum chichagtukat tukamá dakitam asauwai, dutikam senchi buutkush, nuigtú dutikmainuk atsugsauwai.
Israel aents aidauk muja Sinainum jii kegaun, suwe wajasú, ikiyamjau, senchi dasentun adijkaju ainawai.
Nuigtushkam trompeta shinamun antuinak, Apajuí chichaamunash antukajui, nuninak Moisesan chichajuinak: “Apajuik ataktú awenag chichakaigka”, tusag segajui.
Wagki ditak Apajuí ju dutikatajum tabaun dakituidau asag tiajui, Apajuí ditan chichajak: “Ju muja juna kuntinkesh najakuig kayai tukujum, nuniachkugmesh nagkikish maatajum”, tau asamtai.
Nunú mujanmag tikima ishamain imaniau asamtai, Moisés chichaak: “Senchi ishamakun kujajai”, tiuwai.
Tujash atumek muja Sión Apajuí tuke pujuwa nuna yaaktaji nayaimpinmaya Jerusalegka nu adijkaugme, nuwig nayaimpinmaya aents aidau shiig kuashat Apajuin emematuinak ijunag ainawai.
Nuigtushkam Jisusan nagkamas nemagkaju aidau ditá daajig papiinum agatkamu nayaimpinum ajuina dushakam, Apajuí aents takasbaujin diisá titina nunak ijuntug batsatui. Nunisag Apajuí nemajin initaik jinawajua nuna wakaní aidaushkam pegkeemtikawajam awig batsatui.
Ditak Jisusai jegantaje. Apajuí yamajam chichaman atumjai apakua nunak, Kristu mantamnak numpeen ukajua duwi, Apajuí jutii tudaujinak tsagkugtamjauwa nu adeagtajum. Jisusan numpega duka Abela numpega nuninchauwai. Wagki Abel numpan ukajua nunak ni yachi Caín maam nuniku asamtai, Apajuí Caignak suwimkan susauwai. Untsu Jisus mantamnak numpan ukajua duka, jutii tudauji tsagkugnagtinun nunikui.
Nuaduí kuitamamkatajum, Apajuí aujtabauwa nu dakitjaijum. Apajuí jujú nugka juwi chicham umiktajum tibaun antugkachaju aidauk, suwimkanak uwemtutskek nagkankachajui. Nuní nagkaemasa jutiik Apajuí nayaimpinum pujus, chicham umiktajum tujamawa nunú umiashkuik suwimkak pegké uwemtumaitsuji.
Apajuí Moisesan chicham umiktinun suwak chichaamujig nugkan pegakuí, tujash yamai tujamji: “Ataktuk imá nugkanak pegatsuk, ashí nayaimpinashkam pegaktatjai”, tiuwai.
Ju chicham “ataktú” tibauwa duwi, ashí tuke achatin najankamu aina juka, tuke atina nujaimpap yapajiam atinaita tusa dekainaji.
Tuja Apajuí pujusá inamjatnujiya duka makichkish umuchiam achatin asamtai, see tiagmi Apajuí ju pachisa. Nuniaku shiig puyatjusa, aneasa emematiagmi, niinak ju shiig awagbau asamtai.
Kajimatkigpa, jutii Apajuijiya duka jiijai betek asa, jii tsajaun apek emegkauwama numamtuk awagbauwai ashí pegkegchau aidaunak.
Yatsut anendaisa pempeentuniki aneenita duka idaisaigpajum.
Aents atumi jeemin minidaush shiig anentsá awaita nunú kajimatkigpajum. Aatus nunidauk dekatsuk nayaimpinmaya aentsun shiig anentus jukiajush ainawai.
Aents achikam egketaidaush, atumin achigmakagmatai egkeemainaitam nu anentaimsam yaigtajum. Aents waitkam batsataidaushkam, atumshakam dutiksaik waitkam amainaitjum nu anentaimsajum yaigtajum.
Atum nuwenamua duka eme anentsajum diistajum, nuniakjum pegkegchau takagdaitsuk pujustajum; wagki pegkegchau takaidaun, nuigtú ekagmaidaunak Apajuí suwimkan susatnai.
Kuashat kuichkigtin atasagmek puyatjú pujuigpa, atumin ajutjamaina nujaig shiig aneasjum pujustajum. Wagki Apajuí chichagtamak: “Makichkish idaisashtinaitjame”, tujabiu asamtai.
Nuaduí jutiik shiig kajintsá: “Apajuiyai mina yaintuk, duwi puyatatsjai. Aents aidau mina dutijumaina nunak ishamatsjai” tumainaitji.
Anentaimsa diistajum, atumin Apajuí chichamen jintinjamajakú aidau wajuk pujusajua ainawa nunú. Nuniakjum dita Apajuiyai kajintsá anentaibauwai, Jisusan nemajujakajua nunisjumek nemagkatajum.
Jisukristuk yauwa duwish, yamaya juwish, atakea duwishkam tuke nuninuk atinai.
Tikichin yapajia jintinjamaidauk antugkaipajum. Apajuí jutiin anempau asa, wakeetan sujamas yaimpa nuuwai, yutai pachisa tibauwa nuna nagkaesauk. Nunú tibau aina duka makichkish yaimpakchauwai.
Jutii tudaujin tsagkugtamjatatus Kristu mantamdauwa nuuwai, Moisés pujusmatai tudau tsagkugnagta tabaunum kuntinun maujakajua numamtinuk. Nuna nejeenak sacerdote aidau Apajuí ememattainum takaidauk yujakchaju ainawai.
Wagki kuntin maamua nuna numpeenak sumo sacerdote juki, Apajuin anentag suwinak jega Apajuí ememattainum waijakuí tudaujun tsagkugtugti tusag, tuja nejenak jukiag yaakta ukukí apejakajui.
Nunisag Jisuschakam yaakta ukukí waitus jakauwai, niina numpe ukaejamunum aents aidaun niinu emakta tau asa.
Nuaduí jutiik imá Jisusak nemagkagmi. Nuniaku Jisus aents aidau dakitjam waittsauwa nunisaik iishkam waittsagmi.
Jutiinak ju nugka juwig makichik yaakat ii dekas tuke pujustinuk atsugtamui. Ayatak dakainaji nayaimpinum Apajuí puja nui yaakat umikmawa nui wakagtasa.
Nuaduí Jisukristu yaijattsamtai Apajuiya duka tuke emematmainaitji. Apajuí iina wenin emematkuik, iina Apajuiji wají anentag sumaina numamtuk awagmaji.
Kajimatkigpajum, pegkeg takaaku tikich aidaujaish pempeentunikiaja yainita duka. Jutii pegkeg takaamua dushakam Apajuí anenjauch suwamua imanuk atinme. Nuniau asajin Apajuishkam jutiinash shiig anenjamsagtinme.
Kristu nemajin aidaun diin aina nu umigkatajum. Nuniakjum sumimkatajum, atum Apajuí dekaskeapi tusajum umijuinajum nuutigmin kuitamjamaidau asagmatai. Dita atumiin wajuk takasaje nunash Apajuí emtin etsegtugmaktin asamtai. Atum umigmak, ditashkam shiig aneas takasagtatui, tuja atum umigchamak wake besemag dekapiagtatui, nuniau asag shiig yaimpamaitsui.
Jutii pachitkagtusjumesh Apajuí aujkagtustajum. Shiig anentaimsa pujusá ashí pegkeg aina duke takastasa wakegainaji.
Apajuí shiig agkan anentaimsa pujutan sukagtina nu, iina Apuji Jisusan maawagmataish inankiuwai, aents uwijá kuitamin uwigjin kuitama nuna nagkaesau, ni aentsjinak shiig kuitamna nuna. Niina numpe ukagbauwa duwi ajumaish tuke atinun chichaman apakua nu,
atumnash pegkeg etamtinme ni wakega duke takasminjum. Nigki ashí jutiinash ni wakega duke takamain etamti. ¡Jisukristua duke ememattai atí! Aatus atí.
Yatsug aidauh, ubag aidauh, wait aneasjum wi wajumak chichamai atumin ichichjatasan ju papiinum agatjajim jujú emamkesjum antuktajum tusan segajime.
Atumesh dekaatajum: Yatsug Timoteo achikam egkemaya duka yamaik jiinkine, waamak taamtaig wi atumin wainkatasan minakun ayaktatjai.
Ashí Jisusa nemajin aidau diin, nuigtú ashí Apajuí nemajin aidaushkam kumpamjutuatajum. Yatsug Italianmaya aidau atumnash kumpamjamainawai.
Apajuí atumnash ashí wait anenjamjatnume.
Witjai Santiagoitjai, Apajuí nuigtú Apu Jisukristunashkam inakegaitjai. Israela uchijí doce aajakua nunú wegantutijum pampagjum, ashí tikich nugkanmash batsatutigmin agatkun kumpamjime.
Mina yatsug aidauh, ubag aidauh, kuashat utugchatnum waitiakjumesh shiig aneasjum pujustajum.
Nuniakjum atum Apajuiyai kajintsá anentaimjum nunú, dekaskeashit tusa dekapjabaunum waitiakjumesh atsanjagmek, waitiakuish atsanja emamkesa nagkaeta nunú unuimagtatjume.
Aaja nuniakjum Apajuí wakeja duke takat unuimagtatjume.
Atum ainajum anuiyatijum, Apajuí nuní pujustinme tusa wakejutpa nu, dekaachmin utugchat dekapeakjumek Apajuí segatajum, dutikam ni ashí shiig dekamtijamattawai kajegtamtsuk.
Tujash dekaskeap jukittaja tabauwai utujimtsuk segatajum. Wagki aents utujima duka, nayants tsukatbauji dase umpuam tsukatuk weu, mai waket wajama numamtuk wajawai.
Nuna nuniauk, Apu Jisus sujamun jukittajapita tumain ainatsui.
Wagki ni anentaimtamujiya nunak anentaimtutsuk, yamai tikichin anentaimtug, kashinia duwi tikichin anentaimtu wajau asag.
Yatsut ujunauchia duka shiig aneas pujumainai, Apajuí eme anentsá diyaam atin asa.
Nunisag wiyakuch aidauk wajiijin megkayinakush, shiig aneas pujumainai. Apajuik ditá wajiijin diigsag eme anentatsui. Wagki wiyakchameamua duka, dupá yagkují wajukeama numamtuk wajakagtin asagmatai.
Etsa jiinku senchi sukuam, dupa kagagmataig yagkujig kakegame, nunik niimé pegkejuch aajakuk megkagama numamtuk, wiyakchak ashí ni takasbaujinak megkaekatnai.
Aents Apajuiyai kajinas anentaimu utugchat ajamash, nunisag emetmamag pujus utugchatan depeteauk shiig aneasagtinai. Nuna ashí depetkauk, Apajuí niina aneedaun pujut tuke atinun susatatus anagkuauwa nuna jukiagtinai.
Makichkitigmekesh utugchatnum jeganjum pegkegchau takastasa wakegamu ajutjamkujaig, Apajuiyap pegkegchau takatan wakemitkajua tiigpajum. Apajuik wají pegkegchau takastasa anentaibaujig atsugnai, nunin asa nigka pegkegchaun takamtiksatasag aentsnak anentaimtikchauwai.
Nunú pegkegchau takastasa anentaibauwa nu takasbaunum tudauk nagkamnawai, tudauwa duke taká pujamuk Apajuijai tuke kanaaku kanamainnum ejekagtawai.
Nunin asamtai mina aneetaig yatsug aidauh, ubag aidauh atumkek tsanumajaigpajum.
Ashí pegkeg aina duka Apajuinumia minawai, nigki nayaimpinmaya etsantin aina nunash najankauwai. Nigka yapajinbaujig atsuuwai, tuke imanisag auwai.
Niina waketajinig niina chichame dekaskea duwi pujut tuke atina nunak sujamsauwai. Ni najankamu kuashta nuwiyanak, jutiin dekas eme anenjamas midau atinme tujabiajui.
Nuaduí mina aneetaig yatsug aidauh, ubag aidauh, ashí aents chichainamuk shiig antugkatajum, nuniakjum waugká aimtsuk, nuigtú kajeká aimkatasagmesh wakeyigpa.
Aents imanik kajeauk, Apajuí emtinish pegkejan takaak nuniatsui.
Nuniau asamtai pegkegchau takat ju nugka juwi kuashat ayaa duka idaisatajum. Nuniakjum yamajam chicham jintinkagtuamu atumin uwemtijamaina nu unuimatjatasajum takaajum duka, emematsuk dutikatajum.
Chichaman ayatak antin umichu aina duka, aents ispijunum niimama nujai betekai,
yamaikik niina niimen diisá, pempeenak kajimatama numamtuk wajainau asag.
Tujash pegkegchau takatsuk pujutan, Apajuí chichame jintinjama nuna antuk, kajimattsuk dutiksag umiauk, ni pegkeg takaamujin shiig aneas pujumainai.
Atum ainajum anuiya makichik aentskesh: Apajuin umignaitjai, tumamiatak wainak chichaaku akug nigki tsanuumawai, nunin asa ni Apajuin umignaitjai tumama duka wainkayai.
Dekas Apajuí umigku, pegkegchau aidaush takatsuk pujusá, Apajuí iina Apajiya nuna emtinish dutikmaina duka: Bitaik aidau, waje aidau waituinakui yayamu, nuigtú ju nugkanmaya pegkegchau aina dushakam takatsuk pujamu aina nuuwai.
Mina yatsug aidauh, ubag aidauh, atum Jisukristu iina Apuji dekas imana nui kajintsá anentaimaidautigmek, tikich imá eme anentakjum tikichik junik diimaitsugme.
Ju anentaimsa diismí: Atum ijunja batsatbaunum, aents tsajam uwejen patakumtai oro najanamun patakumau, jaanch dekas pegkejan nugkuaju wayawaintai, nuniai aents ujunauch jaanch mamusuchin nugkuaju wayamtaig,
jaanch dekas pegkejan nugkuaja nu eme anentsajum: “Amek dekas pegkeja juwi ekeemsata”, takujum ujunauchik: “Amek anuigkish wajastá, nuniachkumesh wi eketag juwigkish nugká pujustá”, tumainaitjume.
Nunú wiyakuch eme anentsam juwakum, ujunauch wainkauch diiyakjumek, aents aidau etegkeakjum dutikmainaitjume. Atum aaja nuniakjumek pegkegchau takaajume, ashí aents betek eme anentachu asajum.
Mina aneetaig yatsug aidauh, ubag aidauh antuktajum: Apajuik ju nugkanmaya aents ujunauch aidaunak etegkauwai, mina nemagtuinak, minaig kajinas anentaimainak, mina anentuina duka, nayaimpinmayan wi ditan anagkuauwaitag nuna jukitin atinme tusa.
Tujash atumek ujunauch aidauk inatsainagme. Wiyakuch aina nuuwai atumin pegkegchau awajtamainak, achigmak jujamkiag apu basatbaunum ejetamaina nunú.
Wiyakuch aina duke Apu Jisus eme anentsá chichagtaiya nunash pegkegchaun chichajuina duka.
Atum dekas chicham puyatjusa umimain Apajuinu agagbauwa nu dekaskenum umiakjumek pegkeg dutikagme, duka ju agagbauwai: “Amijai ijutkau aidaush amek anenmamsam aneeta”, tawai.
Tujash atum tikich eme anentakjum, tikichia duka junik diiyakjumek tudau takaakjum nuniagme. Nuniau asajum Apajuí chichame umiktajum tibauwa nu umiachbaunum bakumattagme.
Atum chicham umiktajum tibauwa nuwiya umiayatkujum, makichik umiachkugmek ashí umikchauwa nunin wegagme.
Wagki Apajuí chichaak: “Tsanijinawaipa”, tiuwai. Tuja: “Magkagtuawaipa” tawa nunash nigki tiuwai. Nuaduí tsanijintsuk pujayatkum magkagtakmek, Apajuí chicham umiktá tibauwa duka umiatsme.
Apajuí tsawan jegatai aents takasbaujin diisá titina duwik, chicham umiktin tudaunum agkanmitkagma nujai dutikatnai. Nuaduí shiig kuitamamsa pujaku, chichaakuish shiig kuitamsa chichamainaitji.
Apajuik tikichin wait anenjachu aidaunak, wait anenjashtinai. Untsu tikichin wait anenjau aidaunak, Apajuí tsawan jegatai, aents takasbaujin diisá titina duwi pegkeg diisbau agtinai.
Mina yatsug aidauh, ubag aidauh ¿wajinma pegkeg amainaita makichik aents: Minak Apajuiyai kajintsá anentaibauwa nu ajutui, tayatak pegkeg takata nuna iwainachush? Nunú Apajuiyai kajintsá anentaimjai tawa dukek uwemtikmaitsui.
Makichik yatsutkesh, nuniachkush makichik umaakesh nugkumainji atsuju, tuja yuwá pujumainjish atsujaig,
atum ainajum anuiyatijum suwachiatkujum, ayatak chichamaik: “Shiig aneasam jegaam, jaanch nugkujam, yujumak yuwata”, tumainaitjum dusha ¿wajinma pegkejaita?
Numamtuk Apajuiyai kajintsá anentaimjai tuinayatak pegkeja nuna takainachkug, Apajuiyai kajintsá anentaimjai tuinamujiya duka wainkayai.
Tujash makichik aentskesh tikichin chichajak, amek: “Apajuiyai kajintsá anentaibau ajutui, tame duka wainkam tu wekaeme, tikich yaigtasam makichik pegkeg dutikachiatkum tau asam. Untsu wi tikich aidaun yaigtasan pegkeg aidaun dutikag duwi, wi dekaskenum Apajuiyai kajintsan anentaimag nuna iwaintuktajame”, tumainai.
Ame: Imá Apajuikeapi najankagtinuk, tusam dekaskeapi tame, nunisag wakan pegkegchau aidaushkam dekaskeapi tuinak kujainawai.
Anentainkachuh, makichik aents Apajuiyai kajintsá anentaimjai tawa nu pegkejan takaachkug, ni Apajuiyai kajintsá anentaimjai tawa duka wainkayai.
Apajuik Abragnak bakumamainchau diisuí, Apajuí dutikata tibaun betek umikú asamtai. Nuniau asa Abragkak uchijí Isaakan maa Apajuí anagtanak namput awajsachui, Apajuí tibauwa nuna umikta tau asa.
Yamai wainmainaitjume, Abragkak ayatak Apajuiyaig kajintsá anentaimjai tujakchauwai, nigka dekas umigkauwai. Nigka Apajuí dutikata tibauwa nunú betek umiamunum, ni dekaskenum Apajuiyai kajintsá anentaibaujiya duka pegkeg diijam asauwai.
Ni aatus nuniak, agagbaunum tawa nunak umikuí: “Abragkak Apajuinak dekaskeapi tiuwai. Nunikbaunum pegkeg aentsua iman diyaam asauwai, nuigtush Apajuí kumpají” tutai aajakuí.
Juajuí atumek dekagme, Apajuí aentsun pegkeja iman diyaa nunak, ayatak niiní kajinas anentaima duwikik dutiktsuk pegkeg takasbaujinish dutikawai.
Nunisag nuwa akiká takatai Rahab daagtin aajakua dushakam, aents dekamatatus yujaidaun ni jeen yajuak ikanag, tikich jintanum ishiakua duwi Apajuí pegkeja iman diyaam asauwai.
Iyash wakan atsugbauk, jakau asa nuniawai. Nunisag Apajuiyai kajintsá anentaimjai tuina nunú pegkejan takamtikainachkug, aents jakau takatan takamaitsu numamtinai.
Yatsug aidauh, ashí aents wajuk takasaje nunak Apajuí diijus titinai. Dutikak aents ni chichamen jintinkagtuinayatak, betek umikchajun imá senchi suwimkan susatnai jintintuamu aina nuna nagkaesau. Dutikatin asamtai, atumek jintinkagtin atasagmek imanikjumek wakeemaitsugme.
Ashí aentstik kuashat pegkegchau takau ainaji. Tuja makichik aentskesh ayatak pegkegnak chichau akug, nunú dekas aents pegkeg amainai, nunin asa ashí pegkegchau wakegamujinash depetmainai.
Jushakam anentaimtusjum diistajum, lancha shiig muun jaanch detua wekaetain, dase umpug yajá pempegki emata tutaishkam, ni anunna nu lancha tawagtai piipich aig, duwik tawajus ni dekas wakeesa wegamunum emauwai.
Numamtuk wajawai iina wenishkam. Iina iyashin wenu awa duka piipich aig, chichaakuik kuashat wají dutikmain chichanui. Jií kaiji piipichitak aja muun ajabaun apegama numamtuk wajawai.
Nunisag iina iyashiin wenu ajutjama duwi, pegkegchau chichaaku, tikich pegkegchau awagmaji. Nunidau asajin iina iyashinak pegkegchau etugtamui. Maanit aina duka chichabai nagkamnawai, iwanchia nunú tikichjai maaniatnume tusa pegkegchaun chichamtijamu asamtai.
Iman ainayatkuish iina wenig unuinamaitsui. Iina wenig tikima pegkegchauwai, dapí nain tsegasji pimutkamu asa, aentsun esai maina iman jutiinashkam ajutjamu asamtai, tikich aidaushkam iina chichamenig pegkegchau ebau ainaji.
Ju wenua juwik Apu iina Apajiya dushakam emematin ainaji. Nu wenua duwik Apajuí aentsun niiya numamtinun najanauwa dusha pegkegchau chichajin ainaji.
Yatsug aidauh, ubag aidauh, juka aajag amaitsui. Wenuik Apajuí emematku, nu wenuik tikich pegkegchau chichajuk wajamaitsui.
Yatsug aidauh, jushakam anentaimsatajum: Yumi pukuni jiinbaunmag yumi yumiimitu, yumi yapaujaig jiinmaitsui.
Tikitchakam anentaimtustajum. Bataega duka kamanchá nejeenak nejemaitsui. Nuigtushkam wee pajanbaunmag, yumi umumainuk jiinmaitsui. Nunisag aents pegkegchau aidau chichaina duka, chicham pegkegchaun chichayatkug pegkegjaig chichamaitsui.
Atum ainajum anuiyash, ¿yaita dekas pegkejan pegkegchauwa nujai akanag shiig dekaush? Nunin akug emematsuk pujak, shiig kuitamamas pujamujin ni dekamujinak iwainamainai.
Atumek tikich nagkaesau atasa wakegamunum kajeagme. Nuniau asajum pegkeja imanuk anenmamaitsugme, dekaskea duka shiig dekachu asajum.
Apajuí dekamtikbau aidauk tikichin kajejin, nuigtú emebauk amaitsui. Nuna nunia duka Apajuinumian dekak nuniatsui, duka aentsnumia, nuigtú iwanchnumia minawai.
Nuniau asamtai aents tikichin nagkaesau atatus wakegaidauk, shiig antugdaikag batsamtsuk, utugchatan aputunisag maaninak, ashí pegkegchau aidaunash takau ainawai.
Aents Apajuinumian dekatan jukiu aidauk, pujutji pegkeg, tsuwat chichaman dakitin, kakagchauch, wait anenkagtin, pegkejan takau, ashí aentsun betek eme anentus diin, waitjuchu, ni anentaibaujiya nunash dutiksag dekaskenum chichau amainai.
Nuniak pegkeja nuna takainak, tikich aidaujaish shiig agkan anentaimsag pujuinak, maanitnak dakitin amainai.
¿Wagka atumesh ayatak jiyanitak batsamtakjumesh tutit chichamash batsamtajume? Duka pegkegchau anentaimat ajutjamu asamtai nuniagme.
Atumek atum wakegamu jukitakamajum jumainchau dekapeakjum magkagtagme, tuja tikichin wajiiji wakejakjum jujuktakamajum jiyaniakjum, maaniakjum chicham aepeajume, nuniakjumesh atum wakegamuk juwatsjume. Tujash atum juwatsjum duka, Apajuinumia segachu asajum aniagme.
Segakjumesh juwatsjum duka, Apajuí wakejamu takatsuk, atum wakejamu takaakjum, shiig aneasta tau asajum suwam ainatsjume.
¡Aents Apajuí chichamen umigchau aidauh! ¿Atumek dekatsjumek, ju nugka juwiya wajiin imá senchi wakejauk Apajuin shiwaji wega duka?
¿Atumek Apajuí chichame agagbaunum: “Apajuí chichaak: Wi susauwaitjai mina wakanjun ditai pujustí tusan, dutikau asan ditan aneakun akasmattsan kuitamjai”, tusa tu agagbauwa duka puyatjusjumek antugtsugmek?
Dekaskenmag agagbaunum tawa nunisag, Apajuik shiig senchi anempaji: “Apajuik aents imanchauch anentaimtumin aina nuna shiig anentus yayaak, aents emebau aidaunak shiwagmá yaitsuk idaiwai.”
Apajuiyaig sumitkau atajum. Iwanch tsanugmainakuish antugkaipajum, nuniagminig wegak ukugmaktatjume.
Apajuijai ijutkau atajum, nuniagmin niishkam atumjai ijutkau atatui. Atum tudaugtin aidautigmeshkam tudaujum idaisatajum, atum Apajuí umigkatasa wakegayatkujum, ju nugka juwiya waji wejuidautigmek, duka idaikujum imá Apajuik nemagkatajum.
Shiig aneasjum dushit batsamtutsuk, atumi tudaujum pachisjum, Apajuí tsagkugtugti tusa segakjum, wake besemag batsamsajum senchi buuttajum.
Ame, amek anentaimtumasam: Wika dekas tudau asanuap Apajuí diismak tikima wainkayaitja, tutaik dekas aents iman etamtatui.
Yatsug aidauh, ubag aidauh, tikich Jisukristu nemajin aidauk pegkegchaunmag chichagkaigpajum. Nuna nuniauk Apajuí chicham umiktajum tibauwa nunash pegkegchau chichajak nuniawai. Tuja chicham umiktajum tibauwa nu pegkegchauwai tusam umiachkumek, apu chichama epegna nunin wegame.
Imá Apajuiya duke aentsun: Juuwai pegkejak, juuwai pegkegchauk tusa etegmainuk. Nigki chicham umiktinnashkam sujamsauwai, uwemtijamtanash nigki uwemtijamainuk. Tuja suwimkanashkam nigki sujamainuk. Aajaya nunin aish, ¿wagka amesh niiya ibaunigkish aents aidaush: Auk pegkegchauwai, juuwai dekas pegkejak tusamesh etegkeame?
Tujash yamai atum wají sujin aidautigmin titajime. Atum chichaakjumek: “Yamai, nuniachkunush kashinkesh tikich yaaktanum wetatjai, nui makichik mijan pujusan wajiin sujukan kuashat kuichkin ikaugkatasan”, tajume.
Tujash atumek aajagmek chichamaitsugme, wagki kashinish wajukattagmeki duka dekachu asajum. Iina pujutjiya duka, kashikmas yujagkim utsaana, machik asa megkagama numamtin asamtai.
Dekas atumek nu tutak idaikujum: “Apajuí wakegakuig, iwaaku pujakuik nu dutikami”, tumain ainagme.
Tujash atumek ememasa chichaakjum: “Nuna dutikatjai, nunash dutikatjai”, tajume. Tusá ememasa aanin chichamuk pegkegchau ainawai.
Atum pegkeg takata nu dekau ainayatkujum betek umiachkugmek, duka tudau wegagme.
Wiyakuch aidauh antuktajum, buuttajum nuniakjum senchi chajattajum, wajiijum megkaejamtai kuashat waittsagtin asajum.
Atumin wajiigmik mamukagtinai, nunikmatai atumin kutujum dekas pegkeg aidaushkam kabau tsupiam agtinai.
Atumi orogmek, ashí atumi kuichkigmek pushugkaje. Nunú iwainaktinai atum tikich yaitsuk imá atumdauk anentaimtusjum ijumajakuitjum nuna. Nuniau asa atumi wajiigmea duke pempeentugmaki, jiiyai apemaina numamtuk awajtamkatnai tsawan jegatai, Apajuí aents takasbaujin diijus titina duwi.
Aents takau aidau atum shiig akikchamu asag, kuashat pampaina nuna Apajuí ashí senchigtin nayaimpinum puja nunú antawai.
Atumek ju nugka juwi pujusjumek, kuashat shiig pegkegnum pujusjum dakujuinagme. Atumek aents bakagtin bakajin maa sujuktatus uduegama numamtin awajkamu asajum, Apajuí suwimkajig jukitnaitjume.
Atumek aents pegkeg aidauk ayamjumamainchau emajum, maatnume tusajum inamin ainagme.
Tujash atumek mina yatsug aidauh, ubag aidauh, Jisukristu minitnujiya duka waugtutsuk dakastajum. Ju shiig anentaimtusjum diistajum: Aents ajakan ajakbauk waugtutsuk dakauwai, yumi yutug nugkan iminkati tusa. Nunikmatai ajakan ajaká, shiig tsapai nejekmatai juukta tau asa.
Jumamtuk atumshakam Apu Jisukristu taatnujig waugtutsuk dakastajum. Niiní dekaskeapi tiuwaitjum duka nunisjumek pujustajum, ni minitnujig namputchí wajaschae.
Yatsug aidauh, ubag aidauh, tikichnashkam titajime. Tikich aidaujaish kajegdayakjum augmatjunigpajum, Apajuí suwimkan sujamsainum. Wagki Apajuí aents takasbaujin diijus titina duka namputchí wajaschau asamtai.
Mina yatsug aidauh, ju anentaimsa diistajum. Duwik Apajuí etsegtujakajua duka kuashat waituinakush, waugtutsuk pujusag, Apajuí chichamenak etsejujakajui.
Dekainaji nu Apajuin waugtutsuk takajujakajuk, yamai shiig aneasag batsataina nu. Job pachisjumshakam atumek antin ainagme, nigka kuashat waitiakushkam Apajuiyaig anentaimajakuí. Nuniku asamtai, Apajuí ataktú ni duwik ajujakbaun nagkaesau susauwai. Juwi dekainaji, Apajuik jutiinash anempau asampap wait anenjamawa tusaja.
Yatsug aidauh, ubag aidauh, amina nagkaetamsau adaisam: Wi dekas dutikattajai taja nunak, ni diigkau atí tajume. Nu iman adaisa tachakjumesh nayaimpinmayagkesh, nugká pujuidaukesh, ashí tikich aidaukesh pachisjumek tiigpajum. Dekas imá pegkejak chichaakjumesh waitjutsuk, ehé takugmek ehé titajum, atsá takugmeshkam nunisjumek atsá titajum Apajuí suwimkan sujamsainum.
Aents utugchat ajamuk Apajuin augmainai, untsu ni shiig aneas pujauk, kantamak Apajuinak emematmainai.
Atum jaakjumek Jisusa nemajuidaun diin aina nu untsuktajum, dita tajutjamawag aceitiyai buukmin aputugmak Apajuin aujtugmastinme.
Dita Apajuiyai kajinas dekas etsagagtatuapi tusa aujtugmainamunum, Apajuí etsaentamjattagme. Tuja tudau takasbau ajutjamtaish, Apajuí tsagkugtamjattagme.
Nuaduí atumek pempeentunikjum pegkegchau awagdaikau akugmesh, tsagkugdaijami tusajum seganiakjum, pempentunisjumek Apajuí aujtunistajum. Aents pegkeja nunú Apajuí augbaujiya nunak dutiksag Apajuishkam antujui.
Ju anentaimtusagmi, Apajuí etsegtin Elías aajakua duka, jutiiya juninuk aajakuí. Nunú Apajuin aujsauwai kampatum mijan, nuigtú seis nantu yututsuk asati tusa. Nu segamujig imanisag yututsuk asauwai.
Imaan mijadai yututsuk aun, Elías ataktú Apajuin aujsauwai yumin yutumtijati tusa. Tima Apajuí yutumtijamtai ajak aidaushkam nagkamdauwai nejetan.
Yatsug aidauh, ubag aidauh, makichik aentskesh shiig pegkegnumak pujuwaitak, nu pujutan idayak Jisukristun tupankuig, atum aidautijum yaimainaitjume, nuna nunitsuk shiig pujustí tusajum.
Jushakam dekamainaitjume, makichik aentskesh tikich aents pegkegchaunak wekaetaun yaigká, ataktú pujut pegkegnum awaitaik, Apajuí nu aentsun tudaujinak ashí tsagkujug, ni wakanin megkaemainnashkam uwemtijatnai. Juka kajimatkigpajum.
Witjai Pedroitjai, Jisukristu chicham etsegtugkata tusa awemamuitjai. Junak atum mina pataag judío aidautijum nugkem ukuakjum pampagjum nugka Ponto, Galacia, Capadocia, Asia, Bitinia aina nui batsatutigmin agatjime.
Apajuí iina Apajiya nu, duwik nagkamas dutikatasa anentaimtusbaujiya dutiksag etegtamjajui. Dutijama Jisukristui dekaskeapi tabaunum Wakaní Pegkejin sujamsauwai. Jisukristu mantamnak numpen ukajua duwi, iina tudaujinig Apajuí emtinish bakumamainchau pegkeg etamkauwai, imá minak umigtuktinme tujamu asa. Atumnash Apajuí shiig senchi anempa ibau asa, shiig agkan anentaimsa pujutan amastinme.
Emematiagmi Apajuí, iina Apuji Jisukristua nuna Apají, iina senchi wait anenjama nuaduí. Ni yamajam pujutan sujamsauwai, iina Apuji Jisukristu maamuitak ataktú anean nantakiu asamtai. Nuaduí pujut tuke atina nu juwaku ashí Apajuí nayaimpinum umigtamkamua dushakam jukitasa dakamu ajutjamui.
Nu ii jukitna duka tsaitash tsaimaitsui, mamutnash mamumaitsui, tsuwatash wechatnai, yagkug kagaama nunikchatnai. Ashí pegkejak agtinai nayaimpinum pujutak.
Nuigtushkam Jisukristui kajintsá anentaimaidau asajin, Apajuí niina senchijin kuitamjamui, tsawan nagkantina duwi Kristu wantintai, uwemat tuke atina nuna jukitin atinme tujamu asa.
Nuniktin asamtai atumshakam ju nugka juwi wajumak tsawan pujuttajum duwi, kuashat waitiamu ajutjamainakuish shiig aneasjum pujustajum.
Atum aaja waitiamunum Apajuiyai kajintsá anentaimainajum nu dekapsamu asamtai, Jisukristu taatna duwi dekas eme anentsá diyaaku, nuigtú ememattsa diyaam atinaitjume. Oronum pegkegchau peetkau ajapna ayatak orok juwakti tusa, jiiyai apeamu shiig pegkejama nuna nagkaesau wegawai, atum Apajuiyai kajintsajum anentaimjum duka.
Atumek Jisukristuk wainkachu ainayatkujum aneajume. Yamaikish wainchayatkujum dekaskeapi tabaunum shiig aneasjum dakunkut pujagme, nunú dakujamu iman ajutjamaina duka, nuní dakunkut dekapeamu ajutui tusaish chichamaik shiig tumaitsui.
Atum dakunkut pujuinajum duka, Apajuí uwemtijamjatna nunú dekau asajum nuniagme. Nuniau asajum niiní kajintsá anentaimjume.
Duwik Apajuin etsegtujakajua duka: Apajuish aents tudau aidaunash wajuk uwemtijatnukita tusag, dekaatatus anentaimtujakajui. Ditak Apajuí atumin wait anenjamag uwemtijamjatna nunak dekaidau asag: Dusha uwemtash wajuk atinkita, tusag shiig dekaatatus wakegainak kuashat anentaimsau ainawai.
Wakaní Pegkejiya nu ditai pujau asa ichachinam, Jisukristu waitus jaka nantaktinashkam pachis agajajui, ditak: Nunú aents waittsatnush yaki atinaita, dusha wajutik nunikti, tusag dekaatatus senchi wakegajakajui.
Nudiagtai Apajuí dekamtikauwai, atum juwi pujagminig nunikchatnai, duka atak tikich batsamtina nuaduí nuniktinai tusa. Nuna yamai Apajuí chichamen etsejin aina nu atumnak, Wakaní Pegkeji senchijin ujapainawai, Jisukristu nayaimpinmaya awemamua nunú uwemtijamainai tusag. Juka senchi wakejumainai, nayaimpinmaya aentskesh shiig dekainachu asag dekaatatus wakejuinawai.
Ju dekaidau asajum, shiig umintsajum aneaku imagnisjum pujusjum Apajuí dakastajum, nigki wait anenjamu asa, Jisukristu minitai ashí sujamsatin asamtai.
Apajuí uchijí asajum umigkatajum, atum duwik Apajuí dekachu asajum pegkegchau takajakuitjum duke batsamtutsuk.
Duka nunitsuk, Apajuí atumin etegtamjawa duka pegkejam asamtai, atumshakam pegkejam amainaitjume, ashí atum wajuk pujagme nuwishkam.
Apajuí chichame agagbauwa nui: “Wi pegkejam asamtai, atumshakam pegkejam atajum”, tawa duwi.
Atumek Apajuiya nu: “Apawah”, tajume. Nuniau asajum, ju nugka juwi pujusjumshakam, nigka ajantusjum diimainaitjume. Apajuik aents aidau takasbaujinak betek dita wajuk takasuk ainawa dutiksag suuwai, makichik aentsun imá senchi wait anentsuk. Nuaduí shiig pujumain ainagme.
Atumek atumi muunjum wainak batsamajakua nuninuk batsatutijum uwemtijamu ainagme. Atumek, wají besen oro, kuichik aina nujaigkish akikmatka uwemtijashbauwaitjum duka shiig dekagme.
Kristu achinag jaak, uwig makichkish pegkegchauji atsujun maajakú aina numamtuk, niina numpe pegkegman ukajua duwi, akikmatka uwemtijamu ainaji.
Nunak Apajuí nugkash najannatsaig, Jisukristu nunikti tusa tiuwai. Duwik tibaun imapam yamaya juwi nunak umiké jutiin anempau asa.
Atumek Kristui kajintsá anentaibaunum Apajuiyaig dekaskeapi tajume. Nigka jakau aig Apajuí inanki, niina inamtaijiya nui Apu ema apusauwai. Dutikau asamtai niiní kajintsá anentaimkujum dakaidautigmek, Apajuí anagtabauwa nunak dekas imatiksagkeap amastatua tumainaitjume.
Yamaik atumek chicham dekaskea nu umiau asajum, tudaush idaisau ainajum duwi, atumi yatsum aidaujaish dekaskenum aneeniamunum, pempentunisjumek aneeniajum duka nunisjumek aneenitajum.
Apajuinu chicham pegkeja duka tuke atinai. Atum dekaskeapi tiuwaitjum duwi, pujut tuke atina nu ajutjamjume. Nunú pujut Apajuinumia jukimua duka nagkankashtin tuke atinai, iina apají akimpauwa nu sujamsamua nuninchau asa.
Apajuí chichame agagbau: “Ashí aents aidauk tuke dupa ainawai, aantsag aentsú imanjishkam yagkugjai betekai, dupa kagatai yagkujishkam kagajá kakegama anmamtinai aentsú pujutji aidauk.
Tujash Apajuí chichamega duka nuninchauwai, tuke atakea duwish atinai”, tawai. Apajuí chichamega duka, Jisukristui uwemtijamainuk tusa etsegkamua nuuwai.
Nuaduí idaisatajum ashí pegkegchau aidau: Waitjut, tikichdau diigsá wakejaku kajejut, wainka tsanumku pegkeja iman iwainmamat, tikich pegkegchau pachittsa augmatut aina dushakam.
Nuniakum uchi yamá akiintsau muntsun muntsuatatus senchi wakejuwama numamtuk, Apajuí chichame shiig pegkeja nu wakejitajum. Nujai wakanmin tsakaakjum uwemat jukimnujum.
Atumek Apu Apajuí pegkeg asa yaijatna duka, dekapsau asajum shiig dekagme.
Kristu “Kaya tuke pujuwa imana” nujai ijutkau atajum, nunú kaya numamtina nuna Apajuí tikichin nagkaesau emauwai, tujash aents aidauk dakitug idaisajui.
Atumshakam Jisukristu aentsji wajasugme, Wakaní Pegkeji jukiu asajum. Nuaduí Wakaní Pegkeji wakega duke takaakjum, ashí Kristu nemajin aidaujai ijuntsajum Apajuiyai sumitkau atajum, Apajuí ememattai jega jegamkamua numamtin atasajum. Nunú aaja nuniakjum Apajuik shiig awagmamainaitjume.
Apajuí chichame duwik agagbauwa nuwishkam: “Shiig puyatjusjum antuktajum, wi Siognum apusattajai makichik aentsun, kaya dekas shiig pegkeg etegka, jega jegamku aputuatasa atsumtayama iman atinun. Nuanuí kajinas ekeemsaju aidauk, dita kajintsá anentaimtusbaujinak makichkish wainkag juwakchatnai”, tawai.
Atum niiní kajintsá anentaimaidautigminig, Jisukristui dekas ashí aents aidaun nagkaesauwa duka. Tujash niiní kajinas anentaimainatsu nunú aidaunmag, agagbaunum ditan pachis tawa nunisagke: “Aents jegá jegamin aidau kayá ajapawajua nunú, kaya dekas jegá ichichkatin apujtutia iman wajasé. Nunú dutika dakitjamua nu atatui ashí tikich aents aidaun nagkaesauk.”
Tikich chicham agagbaunmash juna pachis chichaak: “Nunú kaya nunak kuashat aents tukumak iyajagtinai” tawai. Nunak dita Apajuí umijuinachu asag, suwimkan jukiagtin asag nunikagtinai.
Tujash atumek Apajuí mina uchig atinme tusa etegjamu ainagme. Atumnak ni etegtamjau asa sacerdote etamkajui Apú takajin atinme tusa. Jutii pegkegchaunum batsatjin Apajuí jiigmajui. Dutijamau asamtai, Apajuinu dekas chicham pegkeg shiig anentaimtujaish tumainchauwa nuna etsejuinak pujustinme tibau ainaji.
Atumek duwikik Apajuí aentsji aajakchauwaitjume, tujash yamaik Apajuí aentsji waigkugme. Tuja duwikik Apajuí wait anenjachbau aajakuitjume, tujash yamaik atumnash Apajuí wait anenjamjaje.
Aneetaig yatsug aidauh, ubag aidauh, jutiik ju nugka juwiyachu ainaji. Nunin ainag duwi tajime: Wait aneasjum iina iyashí pegkegchau wakegamua duka takaa batsamtigpajum. Iyash pegkegchaun wakega nunak, iina wakanig dakitawai.
Aents Apajuí nemajuinatsu nujaig shiig kuitamamsajum pujustajum. Atumnak yamaik aents pegkegchauwa iman chichagtamainawai, tujash tsawan jegatna nunú tsawantin atum pegkeg takasuitjum nuna diisag Apajuinak emematiagtinai.
Apajuí nemaju asajum nugkanmaya apu aina nuna apujin sumimkatajum, Apajuin pegkegchaun chichagkainum.
Aikasjumek apú atuwe aina dushakam antugkatajum. Wagki ditak aents pegkegchaun takaina nuna suwimkan suwak, pegkejan ayamjukti tusa adaikamu ainawai.
Apajuik wakegawai pegkejan takastinme tusa, nuna wainainak aents anentainkachu aidaush atumin pegkegchau chichagtamaina dusha itatkatnume tau asa.
Aents chicham umiktá tibauwa nui agkanmitkamush wajuku amainaita nunisjumek pujustajum. Nunú chicham umiktá tibauwa nuwig agkantaitjai tusam pegkegchau takastasa wakeetsuk. Dekaskenmash Apajuí nemagnush wajuku amainaita nunisjumek shiig pujustajum.
Ashí aents aidauk ajantusjum diyakjum, Jisukristun nemagkaju yatsut aina dushakam aneetajum, Apajuishkam ajantusa diyakjum, ju nugkanmaya apu aina nuna apujishkam ajantusa diistajum.
Inak aidautigmesh atumi apujum shiig ajantusjum diyakjum umigkatajum. Apu pegkeg aina imá duke umigkatasa wakeetsuk, tikich apu pegkegchau aidaushkam umigkatajum.
Atum pegkegchau takasbauk atsugtamaig waitkagmainakuish, Apajuí nemajin asajum katsunjatajum. Duka Apajuinak shiig awagmawai.
¿Wají pegkejaita ii pegkegchau takasbaunum suwimak juwayatku katsuntajai tabaush? Pegkeg amainai, ii pegkegchau takaschamunmag suwimak juwaku, kajetsuk emamkesa katsuntamua duka Apajuin shiig awagbau asamtai.
Kristuk jutii waittsatnun iwaintugmak waittsauwai. Nuniku asamtai Apajuí jutiinak etegtamjauwai, ditash Kristu waittsauwa nunisag waittsatnume tusa.
Kristuk makichkish tudaunak takaschauwai, waitjutnakesh waitjuachui.
Pegkegchau chichagmashkam nigka dutiksag iikag tichauwai. Waitkamshakam iikmakchauwai, Apajuin idaitusui ni dekas dutikati tusa.
Kristu numinum achinag jakauwa duwi jutii tudaujinak akikmatjamkauwai. Nuniku asa nigka wakegawai, tudau takatnak idayinak shiig batsamsag pegkeja nunak takastinme tusa. Niina iyashí asutiam tsupinjauwa duwi pegkeja duke takamainaitji, pegkeg pujustasa.
Atumek duwikik uwig kuitamkachbau wainak yujama numamtuk yujajakuitjume. Tujash yamaik Jisukristua nuuwai atumin kuitamjamak ayamjutpa duka.
Atum nuwatkamu aidautigmek atumí aishuminig sumimkatajum, Apajuí chichame etsegbaun aishum dekaskeapi tuinachushkam, atum shiig pujamun waipainak, nuniktajum tachamaitak dekaskeapi titinme,
dekaskenum Apajuí umigkujum imagnisa pujau asagmin.
Atumek jaanch pegkeg iwajamu aina ibau nugkugjum iwagmamjatasagmek wakemaitsugme. Intashmesh tikich pegkeg diigsatnume tusagmek iwagmaitsugme, nuigtú oro aina imanjai iwagmamjatasagmesh wakemaitsugme.
Nuwa pegkeg duwik batsamajakajua dushakam, Apajuiyaig kajinas anentaimaidau asag, imá aishinig sumimajakú ainawai.
Sarashkam nunisag Abragnak umijak mina apug tujakuí, emematus anentau asa. Atumshakam pegkeg takaakjumek, Sara nawanjiya numamtin ainagme, nunin asajum makichkish puyatkas pujumainaitjume.
Aishmag aidautigmeshkam nuwemjaig shiig antugdaikajum pujustajum, nuwak kakaakchau asamtai. Apajuishkam nuwanash wait anentau asa pujut nagkanchaun susauwai. Atum nuwemjai shiig pujushtaik, Apajuishkam ni augmash antugtamkachagtatui.
Aatsa nuniakjum ashí betek nuninuk anentaimkau, puyatjus anentaimtunin, yatsut anendayas aneenin, wait anenkagtin, nuigtush ememachu atajum.
Pegkegchau awajtamainakuish dutiksagmekek iikaigpajum, pegkegchau chichagtamainakuish dutiksagmek chichagtsuk pegkegnum ausatajum. Jutiinak Apajuí pegkegnum yaimpaktatus etegtamjau asamtai, tikich aidaush pegkegnumag yaimainaitji.
“Ni shiig aneas dakujus pujustatus wakegauk, pegkegchau chichatnak, waitjutnashkam idaimainai.
Pegkegchau takat aina duka idaisatajum, nuniakjum pegkeg aina duke takastajum. Nuniakjum shiig agkan anentaimsa pujustasajum wakeetajum.
Apu Apajuik pegkejan takaina nuna kuitamak dita augmash antujui, untsu aents pegkegchaun takaina nunak dakitawai.”
Atum imá pegkeja duke takaagminig, makichkish pegkegchau etamainuk atsawai.
Tujash atum pegkeg takaakjum waitiakjumek shiig aneastajum. Tuja pegkegchau awajtamainakuish ishamkaigpa.
Apu Kristuwa nu puyatjusjum ememattajum, nuniakjum tikich aents: ¿Wagka Kristush nemagjume? tujamkuish atum Kristui kajintsá anentaimkujum dakainajum nu ujamainush shiig umintsau atajum.
Tujash niishkam ajantusjum diyakjum, kagkagchauch shiig chichatajum. Atumek pegkeg takat dekajum duke takau atajum, nuniagmin tikich Kristu nemajuinachu pegkegchaun chichagtamaina nu datsajagtatui.
Dekas pegkejai, Apajuí atumin pegkejan takainak waittsati, pegkegchau takaaku waitmaina nuna tusa wakejutpakuig waitmainaitjum duka.
Kristushkam makichkia jakauwai ajumaish jakashtinun iina tudaujin tsagkugtamjatatus. Nigka machikish pegkegchau ni waitmainjig atsugmaitak, Apajuijai igkumtijamkata tau asa pegkegchau aidaunum waittsauwai. Iyashinig dekas jakauwai, tujash niina wakaninig jakachui.
Nunik jakashkam aents jinau wakaní tuke achikbaujai betek batsatbaunum weuwai, chichaman etsegkatatus.
Apajuí Noen tiuwai: Arca najanata. Tusa tima arcan najana ayatak ocho aents uwemkajui. Nunikmatai tikich aents chichaman umikchaju aidauk ashí jakekajui. Jujú jakekú aajakaju aina nuna wakanin Jisusak wejiuwai ujaktatus.
Nunú yumia duka Noejai batsatunak ajekjachajui, numamtuk Jisukristu aneantua nujai ijutkau pujamunum uwemjau ainaji. Jutii yamiimainag duwi Jisukristujai ijutkau pujamua nu iwainmamainaji. Yamimamua duka iyash pegkeg emá uwemjatasaik yamimantsui. Jutiik Jisukristu mantamdauwa nui dekaskeapi tabaunum uwemkau asaja, Apajuí emtinig bakumamainchau ainaji.
Yamaik nigka nayaimpinum waka, ashí nayaimpinmaya aents aidaun Apuji wajas, nuigtú wakan senchigtin nayaimpinmaya aina nunash Apuji wajasá, Apajuí inamtaijin untsujin eketui.
Kristu juwi pujusá niina iyashin waittsauwa nunisjumek atumshakam waitmainaitjume. Wagki iyashnum waitiamua duka, tudau taká takaakua wetanmag dakitmitkagbau asamtai.
Wajupa tsawanta ju nugka juwi pujuttaji duwik, pegkegchau takatak anentaimtú batsamtsuk, Apajuí wakegamua duke takamainaitji.
Maake yamaik, yaunchuk Apajuí nemagchau asagmek, atum pegkegchau wakegamu wakejusjum takaakjum, tsanijimta duke tunamatjajum batsamtakjum, umutchakam imanik nampektasajum umakjum, nampekjumesh jiyá jiyanitjai yu wajakuitjume, nuniakjum Apajuí dakitamua nunú apajimat batsamtujakuitjum duka idaisatajum.
Nunú nuniajumin aents atumjai pegkegchaun takajakú aidauk, atum ditajai ijunja pegkegchau takat dakitamun waipainak: ¿Wagkag yamaish jutiijaish ijuntsua? tusag pegkegchau chichagtamainawai.
Tujash Jisukristu, aents jakau aidau, iwaaku aidaujai dekagbau atina duwi, dita takasbaujinak diisá titinai.
Nuaduí Apajuí chichameg aents jakaja dushakam ujakbau ainawai. Aents iwaaku pujusá dekaskeapi tiu jakau aina duka, wakaninig Apajuí tuke pujuwa nunisag pujustin ainawai.
Tsawantak jegawai ashí wají aina nunú nagkankatnuk. Nuaduí atumek emetmamjajum aneaku pujusjum, Apajuí aujú batsamtajum.
Tuja juna nagkaesauwa nuuwai puyatjunisa pempeentuniki aneenita duka, aneenita nujaiyai kuashat pegkegchau aidaush pempeentuniki tsagkugdaimaina dushakam.
Atumi jeemin ayamsatatus minakuishkam, shiig anentsajum awayatajum pegkegchau chichagdaitsuk.
Makí makichik ii yupichu dutikatnun Apajuí anenjauch amasajua nujai, tikich aidaush yaigtajum. Atumnak Apajuí wait anenjamu asa, ashí ni amasbauwa nunú shiig kuitamsajum takamain ainagme.
Apajuí chichame etsegkugmesh, niina chichame tawa dutiksagmek etsegkatajum. Tikich yayakjumesh, Apajuí atum yupichu dutikatnun amaa nujai yaigtajum. Nunú aajajum dutikakjum Jisukristu yaimpasmatai, Apajuí ajumaish tuke imanuk senchigtin, imá nigki atina nunú ememattajum. Aatus atí.
Mina aneetaig yatsug aidauh, ubag aidauh, atum Apajuiyai kajintsá anentaimjum nuna, dekaskeash nuninait tusa dekapjabaunum waitiamu ajutjamainakuish, tikima wají nagkaechataiya imanuk anentaimtú pujuigpajum.
Ayatak shiig aneastajum Kristu waittsamua nunisjumek waituidau asajum, ni imanjijai wantinkatna duwi imá shiig aneasjum dakunkut pujustin asajum.
Atum Kristu nemajin asagmin, pegkegchau chichagtamainakuish, shiig aneasjum pujustajum. Wakaní Pegkeji dekas imana nunú atuminig pujau asamtai.
Nunin asamtai makichkitigmekesh magkagtin, kasa, pegkegchau takau, tikichin pegkegchaujin yujajuinak waitú yujau aina nunin aigpajum.
Atumek Jisukristu nemajuidau asajum waitiakjumesh datsaamtsuk, Apajuishkam shiig aneasjum emematmainaitjume nu waitiamua duwi.
Jisusa nemajuinak uwemkau pegkejan takaidaukesh waituina nuniaish, ¡aents Apajuin dakitin pegkegchau takau aidaush wajukatnus aina!
Nunin asamtai, atum Apajuí waittsati tusa wakejutpamunum waitiakjumesh, ayatak pegkeja duke takatajum. Nuniakjum Apajuí iina najapauwa nu, ni tibaujinak imatiksag umina nu, atumi wakanmishkam idaitustajum.
Yamai atum Kristu nemajuidaun diin aidautigmin, wishakam Kristu nemajuidaun diin asan tajime. Kristu waitkasa maamunash wi dekas mina jiijuí shiig wainkauwaitjai, nuniku asan dakajai, ni juwi taakui dekas pujut pegkeg iman atina nu jukitnaitag nuna.
Jisukristu nemajin aidau shiig kuitamkatajum, uwijá kuitamin aidau uwigjin kuitamin aina imatiksajum. Tikich inapakui kuichik jukitasa takamainaitam nunitsuk, shiig wakejusjum Apajuí wakega dutiksagmek takastajum.
Atum wagagsajum chichagkatasagmek wakeyigpa, nunitsuk atumin pujutjum pegkeg iwaintuktajum.
Atum nu betek dutiksagmek umiakjumek, Kristu dekaskenum uwijá kuitamna nunú minakui, wají shiig pegkeg tuke atina nu jukitnaitjume.
Antsagmek datsauch aidautigmeshkam, Jisusa nemajuidaun diin aina nui sumitkau atajum. Ashí atum aidautigmek emematsuk, tikich aidaujaish pempentunisjumek sumimdaimain ainagme, wagki: “Apajuik aents ememachu aidaun wait anentug yayaak, emebau aidaunak yaitsuk idayu asamtai.”
Apajuí dekas senchigtina nuna emtinig imanchauch anenmamtajum, ni tsawan jegatai iman etamtin asamtai.
Ashí atum uyumamugmik Apajuí idaitustajum, ni atumnak kuitamjamu asamtai.
Aneaku niimkau atajum, atumi shiwajum iwanchia duka pegkegchaun takamtijamsatatus, ikamyawa kajeak shinuwama imatak teentugmawai.
Tujash atum ju nugka juwi pujusjum wajumak tsawantai waittsagminchakam, Apajuí shiig pegkeg etabiagtatui, waittsamujin diisag junik dekapjainum tusa. Dutijama nigka wait anenkagtina ibau asa, Jisukristujai pujustinme tusa niina senchijin amas, kakajus niiní tsujamainchau etami ajumaish wajukashtina nui awaintamawagtinai.
Niiyai Apuk, iman asa tuke Apuk atinai. Aatus atí.
Jujú papiinak Silvano yaintsamtai agajan ni minakui awemajai. Nigka yatsut dekas shiig Kristu umignai. Tuja wi papiin agatjim junak, atum Kristui kajintsá anentaimjum duka, nuní nagkaemasjum anentaimtakjum, Apajuí dekaskenum atumnak anempaina dusha dekaatajum tusan agatjime. Ashí wi tajim nuwig emetmamjajum pujustajum.
Jisukristu nemagkaju Babilonia pujuina nunashkam Apajuik etegjauwai, ni atumin etegtamjauwa dutiksag. Nunú aidaushkam atumnak kumpamjamainawai, Marcos mina uchijua imana dushakam aikasag kumpamjamainawai.
Makí makichik atum aidautigmeshkam aneenisjum ashí tikich aidaujaishkam kumpamdayatajum, dutikdayakjum atum ditajai aneeniamushkam iwaintuniktajum. Ashí atum Kristunu aidautigminak shiig agkan anentaimsa pujutan amastinme. Aatus atí.
Witjai Simón Pedroitjai, Jisukristu inake asan chicham etsegkata tusa awemamuitjai. Jutii Apajuiyai kajintsá anentaimainag nuninuk atumesh asajum, iina Apajuiji, uwemtijamin Jisukristu dekas pegkejan takauwa nui kajintsá anentaimaidau asagmin agatjime.
Iina Apají Apajuí, iina Apuji Jisusjai wait anenjamag shiig agkan anentaimsa pujutan amastinme. Atumek ni pachisjumek shiig dekau asagmin.
Ashí iina pujutjin atsumamu, Apajuí umigku pujumaina nunash, Apajuí niina senchijinig sujamsauwai. Jisukristu etegtamag, niina imanjinak, ashí ni takatji pegkeg aina nujai dekamtijamauwai.
Nunú senchik ni ashí pegkeg tikichin nagkaesau aidaun anagtamauwa nuna sujamsauwai. Nuigtushkam: Ashí pegkegchau katsek ju nugka juwi pegkegchau anentaimat aina nuwiyan wi agkanmitkatjame, dutikakun witag imajuk ematjame, tusa anagtamauwai.
Nuaduí atumshakam Apajuiyai kajintsá anentaibau aan kuashat ajutjiti tusa kakanmamkujum shiig pujustajum, shiig pujakjum Apajuish dekaskenmash yaita, tuja wajina dutikauwaita, wajina dutikati tusaya wakejutpawa dushakam shiig dekaatajum.
Nunú shiig dekau asajum kuitamamka pujakjum, atum pegkegchau wakegamuk depetkajum idaisatajum, aaja kuitamamka pujakjum, ashí Apajuin shiig awagma duke emamkesa takastasajum kakanmamsatajum, nuniakjum pujutjum Apajuiyai idaisatajum.
Aaja pujakjum Jisukristu nemagkau aidaujaish yatsut anendaisajum aneeniakjum, ashí tikich aidaujaish dutiksagmek aneenitajum.
Ju aina ju imatiksagmek shiig takaakjumek, atumi pujutjuminish, ii Apuji Jisukristu pachisa dekatnumash wainkagmek juwakchattagme.
Juna betek umiinachuk aents wainmachujai betekai, nuniachkush atushat wainmachua nuninai, ashí niina tudaujin Apajuí tsagkujamua nuna kajimatu asa.
Yatsug aidauh, ubag aidauh, aan nagkaemasa nunimainaitjum duka, atum Apajuí etegjamu asajum wajuk pujumainaitjume nunisjumek pujustasajum kakanmamainaitjume. Aaja nuniakjumek kakajus pegkegchauk takaschattagme.
Nuniagmin Apajuí shiig anenjamas, iina Apuji uwemtikagtin Jisukristuwa nuna inamtaiji tuke atina nui awaintamatnai.
Nuaduí wika junak ashí dekagminkish tuke aneemtiksanké atatjime yamaya juwikish, dekaskea nuna jintinjamawajua nuwig emetmamjajum batsatu asagmin.
Wi iwaaku pujag duwik, tuke aneemtiksanké amainaitjim duka pegkejai.
Wika junak tajime, wi dukap pujutsuk jakatnun iina Apuji Jisukristu dekamtijuau asamtai.
Tujash ashí wi dutikmainnak dutiksan dekapsatjai, wi jakamtaish, wi jintinkagtuamuk adeagminjum, tau asan.
Jisukristu ju nugka juwi pujusá, ni senchijiin aents dutikmainchaun dutikauwa nuna pachisan atumin jintinkun, nuigtushkam Jisukristu ataktú tatnujijai pachisan jintintuabiajime. Nunak wainka nagkami augmattsamun tichabiajime, shiig dekaskea nuna tibaijime. Jutii iina dekas jiin wainkabiaji, ii Apuji Jisukristu yapajina niina tsaaptinjin egkemak tsawan wajas wajau.
Apajuí Jisusa Apajiya nu niina imanjin tsaaptin awajus eme anentus chichajak: “Ametme mina uchig aneetaigmek, duwi aminí shiig aneajai”, tusa
tabau antukbaiji Jisusjai mujanum pujusaja, nui Apajuí pujau asa pegkeg awajsamunum.
Nuaduí wika Apajuí etsegtin aidau Apajuí chichame uminkatnun agajajua nunak dekaske tajai. Nunú chichama duka, lámpara ekemakam suwen tsaaptin emama numamtinai. Atumesh dita agagbauwa duka shiig emamkesjum dekamain ainagme, nu shiig dekamtijamattagme atum wajuk pujumainaitjume nunak. Jisukristu ataktú juwi minakug, yaya tsawak tsaaptin wajas aama numamtuk anentaimin yapagtugmawagtinai.
Chicham uminkatin nuniktinai tusa agagbauwa nunú, dekatkauk shiig dekaatajum aents nagkami tichamuapita tusajum.
Nu uminkatin tibauwa duka, makichkish aents wakegak tibau ainatsui, duka aents pegkejam Apajuinu aajakú aina nuna, Wakaní Pegkejiya nu ujaam tiaju ainawai.
Tujash yaunchkesh Israel aents aina nuwish Apajuí tujutne tusag wainak etsejujakú ainawai, yamaya juwish atuminish waitá jintinkagtinush agtina nunisag, dekaskeskaitai tumainun dita dewakbauji pegkegchauwa nuna jintiawagtinai, nuninak Apu Jisukristu iina uwemtijamjauwa nunash wainkayai tiagtinai, tu yujaidau asag anenjas batsatai dita suwimak jukitnuji ishamain jegajiagtinai.
Nunú aents aidau pegkegchau unuimatjamujai takaamujiya nuna kuashat aents aintus wejuinak, Jisukristu chichame dekaskea nuna pegkegchau chichajiagtinai.
Ditak kuichkin senchi wakejuidau asag waitan jintinkagtiagtinai, tujash nunú aidaunak Apajuí duwik nagkamas suwimkan jukiagtin atinme, tiuwa nunak uwemtugchagtin ainawai.
Nagkamtinish Apajuik nayaimpinmaya aents tunamakaju aidaunash tsagkugtsuk, dita pujusá waittsatnunum ajapawajui, dutikak suwenum batsasuí jiju ikagmauwai jigkajá batsamaina numamtuk, tsawan jegatai suwimkan susamig tau asa.
Nuigtush Apajuik aents yaunchuk batsamajakajua nunakesh tsagkujachui, dutikak yumin yutumtikjauwai, dutikamu asa abaujak ashí nugkan amuak ijinauwai, tujash Noé pegkejan chichagkagtujakua nunak, nuigtú siete aents aidaujai uwemtijauwai.
Dutiksag yaakat Sodomanash, Gomorranashkam apek yuku awajsauwai, ashí aents pegkegchau aidau atak batsamtin aina dushakam juna dekainak ishamkatnume, pegkegchau aidau suwimak suwamun tusa.
Dutikakush Lotnak apeachui nigka aents pegkeg asamtai, tikich aidau tikima tsuumainun takaagtai, anentaimak waitú pujú asamtai.
Lotak nu aents aina nujai ijunag pujau asa, kashí kashinig waitú pujau pegkegchau takaagtai, shiig pujumainchau dekapeau asa.
Aatus Apajuik niina aentsji aidaunak ishamainnum jegataish nigki yayawai, dutikak aents pegkegchau takaidaunak ayatak diiyawai tsawan jegatai suwimkan susamig tusa.
Ditak pegkegchau takastasa wakegainamujin taká batsatu asag, Apajuí tabau umitnash dakituidau asagmatai, Apajuí ditanak suwimkan susagtinai. Nunú waitan jintinkagtin aina duka emebau, kakajus antumtikmainchau asag, Apajuí aentsji nayaimpinmaya senchigtin aina nu pegkegchau chichagtanash ishamainatsui.
Tujash Apajuí aentsji nayaimpinmaya senchigtin aina dukesh, ditá pachisajag Apajuí emtinig pegkegchaunak chichajuinatsui.
Ditak shiig dekainachiatak pegkegchaun chichainawai, kuntin achiká maam atinjin dekatsuk akiina numamtuk akiinau asag, ditashkam ditá pegkegchaujin nunisag suwimkan jukiagtinai.
Tikichin waitkasu aina nunisag ditash waittsagtin ainawai. Ditak pegkegchaun wakejus ashí wainainamunum takainakush, shiig aneasa pujustina iman dekapmamainawai. Ditak atum shiig aneasjum ijunja yuwinamunum wayawag, atumin idastamainun pegkegchaun takainakush, pegkegchaunap aniaja tusagkesh anentaimainatsui.
Nunú aents aidauk nuwanak iyashnum tsanigtasa anentaimtutskek diimain dekapenatsui, imanidau asag tudau takatnash yawetuinatsui, nuigtush tsanuinawai Jisukristun imagnis anentaimtuinatsu nunak, nuninak ayatak wiyakchameata tabaunak anentaimtus yujau ainawai, nunin asag tikima aents pegkegchau ainawai.
Ditak Apajuinu pegkeg takatan idaisag, Balaam Beor aajakua nuna uchijí pegkegchau takaamujin kuichkin jukitatus wakekauwa numamtuk wajá yujainawai.
Tujash Apajuí etsegtin Balaam aajakua nu pegkegchau dutikatasa wejamujinak, burro ni entsamsá wegamujiya duke aentstí chichamen chichachuitak, aentstí tumaina imatika jiyakuí. Dutikam ni anentaimtusa wejamunak idaisauwai.
Nu jintinkagtin aidauk, yumigmat taimunum yumi pimutsuk buku wajas aama numamtin ainawai, nuigtushkam yujagmin dase umpuí juwama numamtin ainawai, tikichnak pegkegnum yayachu asag. Apajuí nunú aidaunak shiig suwenum batsamsatin atinme tusa idaisamu ainawai.
Wagki ditak chicham dekaskechu aig pegkeja imanun chichainak, aents duwik pegkegchaujin idaisau aidaunash tsanujag, pegkegchau takatnum wakemitkakag awagkiag pegkegchaun takamtikaidau asagmatai.
Apu Jisukristu uwemtikagtina nuna nemajuinak ashí pegkegchau ju nugkanmaya takatan idaisauwaitak, nunú aidau tsanujam ataktú pegkegchau takaakug, yaunchuk aajakbaun nagkaesau pegkegchau wegawai.
Ditak dekas Apajuí wajuk pujustinme tusaya wakegawa nunak dekamainchau dekapin ainawai, nuna shiig dekaawaju ainayatak chicham pegkeg Apajuinu umiktina nuna idayinak ataktú pegkegchau waketjuidau asag.
Awai chicham yaunchuk tibau: “Yawá ni iyakbaujinak pempeentuki yuuwame, nunisag kuchishkam yamá imai akupkam pempeenak kuchan tadaetuwame”, tawa numamtuk wajawai aents pegkegchau takaajakbaujin waketjuki takaakug.
Aneetaig yatsug aidauh, ubag aidauh, junak ataktú patasnuk agajan awetajime. Nagkamchakun papiin agajan awetimjim duwish nuní pujustajum timajim dutiksanuk, yamaish nunak awentsanuk takun, itugsag pegkeg aina nunak anentaimtusanum tusan wakejajime.
Yaunchuk Apajuí etsegtin pegkejam aidau chicham tibauwa nunú aneaku atajum. Nuigtú Apu Jisukristu iina uwemtijamin chicham umiktajum tibaun, Jisus chicham etsegtugkatajum tusa ishiakbau aidau jintinjamawajua dushakam aneaku atajum.
Dekas dekatkauk ju dekamain ainagme. Tsawan nagkantina duwik, aents dita pegkegchau takastasa wakegamujinak batsamtuidau asag, chicham pegkeg jintinkagtamun pachisag dushikis chichajuidaush agtinai.
Nunidau asag: “¿Kristu ataktú taatnaitjai tiuwa dusha wajukaeki? iina muunji aidau jinawagmataish, nagkamsa najankamua duka yamaikish nunisag ainajama”, tiagtin ainawai.
Ditak yaunchuk nagkamas, Apajuí nayaimpin najana niina chichamenig nugkan yuminmayan akankauwa nu dekatnak dakituinawai.
Yaunchuk Apajuí niina chichamen yumin yutumtikag ashí nugkan amugmatai, aents nui batsamajakua duka jinawajui.
Nayaim, nugka yamai awa jushakam niina chichamenig esaktinai. Duka Apajuí aents pegkegchau takaidaun suwimkan susatna duwi nuniktinai.
Aneetaig yatsug aidauh, ubag aidauh, jusha dekachu wajukmaina nunikaigpajum, Apajuí diismak makichik tsawanta duka mil mijana nujai betekai, tuja mil mijana dushakam makichik tsawanta nuninai.
Apajuik ni tibaujiya nunak umitskek idaisashtatui. Tujash atumek, Apajuí ni tibaunak umikchatna nuninun tikich anentaimaina nuninuk anentaimaitsugme. Junak ashí Jisukristu dekawag, pujutjin yapajiawag, waittanum wetsuk, uwemjatnume tusa dakagmak aniawai.
Tujash Apu minamuk kasa pachiachmau kashi miniyama numamtuk atinai. Nu nuniamunum nayaimpinum ayaa duka shiig ishamain wajakag megkaejatnai, aantsag nugkashkam, tuja ashí nugkanum ayaa nujai esakag megkaejatin ainawai.
Atumek ju imanik esaká utsankatin asamtai, pegkeg aina duke takaakjum, imá Apajuik umigkujum pujumainaitjume.
Nuniakjum ashí aents takasbaujin diijus Apajuí titina nu, itugsag tsawan waamak jegaa tusajum wakejusjum dakastajum, nunú tsawantinig nayaimpinum ayaa duka esaká, ashí nugkanum ayaa nujai yumimeak megkaejatnai.
Tujash jutiik ni anagtamamu, yamajam nayaim, yamajam nugka atina nu dakainaji, nuanuig ayatak pegkejak agtinai.
Aneetaig aidauh, nunú aatus nagkaemaktin asamtai, ni dakainakjum pujakjum shiig kuitamamsa pujuta nui kakanmamsatajum, ni taakushkam pegkegchau takaamugmish, atsugtamu shiig agkan pujamugmin waipaktinme.
Jushakam dekaatajum, iina Apuji waamak minatsu nunak, jutii aidautin uwemjatnume tujamu asa dakamak aniawai. Juna pachis iina aneetaiji yatsug Pabloshkam, Apajuí dekat susamu asa niishkam agajui.
Pablo ashí papiin agajua nuwig nuna pachis agajui, nunú aina nuwiya shiig antumainchaush ainawai. Nuaduí aents dekachu aidauk, nuigtú Jisusai imatikas kajinas anentaimainatsu duka, antumainchau dekapenak yajupiawag wainak etsejuinawai. Dutiksag Apajuí chichamen tikich agajajua nunash, yajupia etsejuidau asag dita suwimak jukitnunak umigmamainawai.
Nuaduí aneetaig yatsug aidauh, atumek nunú wají nuniktin emtika dekau asajum kuitamamkatajum, aents pegkegchau tsanugmajagmatai atum dekaskeapi tajum nu sakapajaijum.
Duka nunitsuk dekas iina Apuji Jisukristu Uwemtikagtina nuna shiig awagma nunisjumek pujakjum, ni wait anenjabaunum aan senchi yaimpainakui, niishkam nuní senchi shiig dekaatajum. Nigki yamaish, atakea duwishkam, tuke ememattai atin atí. Aatus atí.
Kristu duwik nagkamas nugkash najannatsaig pujujakua nunú chichaamu antuku asá, ni iwainaja takaamushkam puyatjusa iina jiin wainkaju asá, ii uwejinish achiká dekapsauwaitji, chicham pujuta sukagtin Kristuwa nunú.
Nunú pujut tuke atinun sukagtina nu Aentsmaga waintintugmakui. Nunú wainkau asaja pujut tuke atinun sukagtina nu pachisa etsegtaji, nigka yaunchkek ni Apajijai pujuwaitak wantintugmakui.
Nunin asamtai jutiik ii wainkamu aidau, ii antukbau aina nu etsejuinaji, jutii Apajuijai ijutkau ni Uchijí Jisukristujaish ijutkau pujuinag nunisjumek, atumshakam jutiijai ijutkau atajum tusa.
Ju dekaajum atumesh shiig aneakjumin, jutiishkam shiig aneasagmi tusan agatjime.
Jisukristu jintinjamkui antukuitag nuna ujajime, Apajuik makichkish pegkegchaunak takachui, iman asamtai niinig makichkish pegkegchauk shiig atsuuwai.
Jutii Jisukristujai ijutkau pujajai tayatku, pegkegchau takata duke wekaetakuik, waitjaku tu wekaemainai, dekaskea duke takaachiatku tau asá.
Tujash Apajuí makichkish pegkegchaun takatsuk pujuwa nunisaik, jutiishkam pegkegchau takatsuk pujaku, tikich aidaujaish ijutkau pujajinig, Apajuí niina Uchijí Jisukristu jutii tudaujin mantamdauwa nuna numpeen, ashí iina tudaujinash nijatjamag esakatjamui.
Tujash minak tudauk atsugtawai tumamkuik, iik pempeentumaki tsanuumaku tu wekaemainaitji, dekaskea nu tachau asá.
Dekas tu wekaetsuk, wika tudauwaitjai tusa Apajuí ujajinig, tsagkugtamag bakumamainchau etamtatji, nigka pegkeja ibau asa, ni tibaujinash betek umina duwi.
Tuja wika tudaunak takachujai tumamkuik, Apajuí waita nunin emaku taji, niina chichamega nu aatus tujamtsaig tau asá.
Mina uchuchig aidauwah, jujú aidaunak tudaun takasainum tusan agatjime. Tujash makichkitigmekesh yajá aneasjum tudau takaakjumesh dekaatajum, Apajuí emtin iina ayamjutpauk Jisukristu pegkegma nu pujugtamui.
Niiyai iina tudaujin tsagkugtamjatatus jakauwa duka, tujash imá jutii tudaujinkik nunikchauwai, ashí nugkanum aents batsata nuna tudauji tsagkujata tabaunum jakauwai.
Nuaduí niina chichame betek umiakuik, Apajuish yaita dusha shiig dekamainaitji.
Tuja aents: “Apajuik mina kumpajui” tayatak, chichaman umigchauk waitjak tu wekaewai, wagki dekaskenum tachau asa.
Tujash aents Apajuí chichame umiak puja nu dekaskenmag iwainawai Apajuí aneamujiya nunak. Nuniau asagmatai dekamainaitji Apajuijaimpap ijutkau ainawa tusa.
Aents Apajuijai ijutkau pujajai tauk, Jisukristu pujujakua nunisag pujumainai.
Yatsug aidauh, ubag aidauh, junak yamajam chicham umiktinak agattsujime. Kristu chichagtamak: Pempentunisjumek aneenitajum, tujabiuwa nuna agatjime. Tujash nunú chichamak yaunchuk nagkamsajum antujakuitjume.
Ju chichamak duwik tibauwa nuninaitak, yamagma nunin wega nuna pachis, Jisukristu umiktajum tujabiuwa nuna agatjime. Nuna umiinak dekas pegkeja nuna takainak, yaunchuk pegkegchau takaajakbauwa nunak idaisatnume tusan.
Aents Apajuí umigjai tayatak yachin kajejakug, pegkegchaun takaak nuniawai.
Tuja ni yachin anea duka pegkejan takaawai. Nuniau asa pegkegchaunak takagmaitsui.
Untsu yachin kajeja duka pegkegchaun takaak nuniawai. Pegkegchaunak takau asa, aents wainmachu wajukmaina numamtuk wajainawai.
Uchuchig aidauh, atumnak Jisukristu mantamnamunum Apajuí tudaugminak tsagkugtamjaju asagmatai agatjime.
Uchigtin aidautigminash agatjime, yaunchuk nagkamas nugkash najannatsaig tuke pujujakua nunú shiig dekau asagmin. Datsauch aidauh, atumnashkam agatjime, iwanch depetkau asagmin. Uchuchig aidauh, atumek iina Apají Apajuiya nu dekau asagmin agatjime.
Uchigtin aidautigminak agatjime, yaunchuk nagkamas nugkash najannatsaig tuke pujujakua nu dekau asagmin. Atum datsauch aidautigminashkam agatjime, atumek senchi asajum, Apajuí chichamega nu umiakjum, iwanch depetkau asagmin.
Pegkegchau takat ju nugkanmaya aidaun, Apajuí nemagchau takaina duka takasaigpa. Aents ju nugka juwiya pegkegchau takat aina nuna imá wakegak, juwiya takatnak takaa pujuidauk Apajuinak aneatsui.
Ashí nugkanum ayaa duka wainku wakejunui, tuja kuashat wajigtin asá, iik eme anentaimtumamua dushakam Apajuinumiachu ainawai. Nunak aents Apajuí nemajuinachu ju nugka juwi batsamas nuninawai.
Ju nugka juka, ashí wakejumain ayaa nujai megkaejattawai, tujash Apajuí wakegamun takaina nu tuke pujutin ainawai.
Uchuchig aidauh, yamaik tsawan nagkanbaunum batsatji, atum antukuitjume makichik aents Kristun shiwagbau atinai tabau. Yamaik kuashat aents nunin aidau wantinainawai. Nunidau asagmatai dekainaji tsawan nagkanbaunmap jeganji tusaja.
Duka jutii ainag juwiyag jiinjaje, tujash dekaskenmag jutiinumiachu asag aaninawai, jutii ainag juninuk ainakug, jutiijaig ijutkau batsaamain ainawai.
Tujash atumnak Jisukristu Wakaní Pegkejiya nuna sujamas, aents Apajuí nemagchau aina nujaig akantamkaju asamtai, dekaskea duka dekagme.
Junak atumnak dekaskea nu dekachu asagmin agattsujime, atumek juka shiig dekagme, makichkish waita nuwiyag dekaskek jiinmainchauwa duka.
¿Yaita waitash? ¿Jisusnak Apajuik Apu atí tusag etejachui tuina duchaukaih? Dekas nu ainawai Apajuin Uchijijai shiwagmagaina duka. Tuja Apajuinashkam niina Uchijin shiwagma dutiksag dakitainawai.
Ashí aents Jisusan pachis Apajuí Uchijichui tuina duka, Apajuijaig ijutkauk ainatsui. Untsu Jisusak Apajuí Uchijiyai tusag dekaskenum etsegtuina nuuwai Apajuijai ijutkau aidauk.
Yama nagkamchakjum antukuitjum nujaig pujakjumek, nu antukuitjum nunú imanisag ajutjamkuig, atumshakam nunisjumek Apajuijaish, niina Uchijiya nujaish ijutkau atatjume.
Duka Jisus pujut tuke atinun anagtamauwa nuuwai.
Junak agatjime tsanugmagta tuidau aidau asagmatai.
Tujash atumek Wakaní Pegkeji Kristu sujamsamua nu ajutjamu asamtai: Yaki Apajuin pachis jintinjuawa, tusagmek atsumaitsugme. Wakaní Pegkeji waitan jintinkagtutsuk, dekaskea nunak jintinjamaina nunisjumek pujakjum, Jisukristujaig ijutkau pujustajum.
Yamai uchuchig aidauh tajime: Imá Kristujaig ijuntsajum batsamsatajum, ni minakuish kajintsá datsamtsuk puyatkas igkugkagmi.
Atumek Kristu pegkeja duka dekagme, nunin asajum ashí aents Apajuí pegkeg wakegamua nuna takau wainkugmek, dekas Apajuí uchijimpap ainawa tusajum dekaatajum.
Anentaimsa diistajum wajupa iina Apajuí anempatsua, imatijamu asa mina uchig atajum tujamatai, yamaik niina uchijí waigji. Nuaduí aents Apajuin nemajuinatsu duka, Apajuish yaita nunak dekaachaju asag, jutiinashkam nunisag Apajuí uchijimpap ainawa tusajag dekagmainatsui.
Aneetaig aidauh, yamaik Apajuí uchijí ainaji, ii wajuku atinaitji duka yamaikik waintsuji, tujash dekainaji Jisukristu wantintugmaktina duwi, iishkam niiya imanuk agtinaitji, nunikaja wainkatnaitji shiig ni wajukuita imatiksaik.
Nuaduí aents niina dakaidauk, pegkegchaun takatsuk batsamas dakamainai, Kristu makichkish pegkegchaun takaschauwa nunisag.
Untsu aents pegkegchaun takaina duka, Apajuí takasaigpajum tibauwa nuna umiinachu asag nuninawai. Pegkegchau takata duka chicham umiachbaunum nuninui.
Atumek shiig dekagme, Jisukristu machikish pegkegchaunak takachu asa, jutii pegkegchaujin bakumamaina nuna agkanmitkagmatatus ju nugka juwi tajutjabauwa duka.
Nuaduí ashí aents Jisukristujai ijutkau pujuidauk, tudau takaajakbaujiya nunisagkek takaak pujumaitsui. Untsu aents tudaun takaina duka, Kristujaig ijutkauk ainatsui, nuigtushkam yaita Kristush nunash shiig dekainachu asag nuninawai.
Uchuchig aidauh, kuitamamkatajum makichik aentskesh tsanugmajainum. Aents pegkeg aina nuna takauk, pegkeg asa nuniawai. Nunú aents aidauk Apajuí emtinish pegkeg ainawai, Jisukristu pegkeja ibauk.
Tujash pegkegchaunak takaa wekaga duka, iwanchdau asa nuniawai, iwanch nugka yama najanetnum nagkamas pegkegchau takasua nujai betek takaidau asag. Nuaduí Apajuí Uchijiya nu, iwanchi takatjin emegkagtatus tauwai.
Apajuí uchijí aidauk pegkegchau takatnakek wejumain ainatsui, Apajuí pujutjiya nunú ajamu asag, tudaunak takaak pujumaitsui, Apajuí uchijí asag.
Duwi shiig dekanui ya ainawa Apajuí uchijí aidaush, tuja ya ainawa iwanchi uchijí aidaush. Iwanchi uchijí aina duka, pegkeg takatnak dakitin ainawai, nuigtushkam tikich aidaunash aneasash diichu ainawai.
Atum yama nagkamsajum chicham etsegbau antuku ainajum duka, tikich aidaujaish iikdaisa aneediagmi tawa juuwai.
Jutiik Caín iwanch wakejamun umiau asa, yachin mauwa nuninuk amaitsuji. ¿Wagka mauwaita? Caín ni takaamua duka pegkegchau asamtai, ni yachi imá pegkejan takatai kajejak mauwai.
Jutiishkam eke Apajuijai ijutkachu aajakuitag duwik, Apajuiyaig kanakú asá megkaekaujai betek aajakuitji. Tujash yamaik iina yachi aneau asaja, Apajuiyai ijutkau ainag duwi, tuke niijaig pujutnaitag nu dekainaji. Aents tikichin aneenatsu duka, eke Apajuijaig kanakú ainawai.
Ashí aents yachin kajejuina duka aents magkagtinjai betekai. Atumek shiig dekagme, magkagtin aidauk atakesh pujut tuke atina nunak jukishtin ainawai.
Jutiik Jisukristu iiní mantamdauwa duwi anenkak dekauwaitji. Ni jutiiní mantamnak waittsau asamtai, jutiishkam nunisaik nunimainaitji tikich Jisukristun nemajuina nui.
Aents Apajuí nemajin kuashat wají ajamaitak, tikich yachi atsugbau asa waitiaun wainiatak yayaatsu duka, Apajuí jutiin anempa nunú anenkak atsugbau asa nuniawai.
Mina uchuchig aidauh, jutiik imá chichamaikik anejatnuk amaitsuji, dekaskenum aneeniamua duka, ii yainiamunum iwainmamainaitji.
Dekaskenum pempeentuniki aneeniamua duwi, Apajuinuap ainaji tusaik dekainaji. Nunin asaja Apajuí aujkuishkam, jutii bakumamainuk atsugtamjiapi tuinaji.
Jutii pegkegchau takasbauji anentaimtuja dekaku, wake besemag dekapeajinchakam, Apajuí jutii anentaimtajin nagkaesaun shiig dekauwa iman asa, ni imá shiig dekagtamji.
Mina aneetaig aidauwah, ii nu aaja anentaimchamu atsakuig, jutii bakumamainuk Apajuí emtinig atsugtamjiapi tumainaitji.
Nuniaku ii atsumamuji aina nu segamak amastatji, niina chichamesh umigku, ashí wají niina shiig awagma duke takau asajin.
Ni chicham umiktajum tujabauwa duka: Niina Uchijí Jisukristui dekaskeapi takujum, ni tibauwa dutiksaik tikichjaish aneenitajum tawa nuuwai.
Aents Apajuí chichamen antujuk betek umijuk niijai ijutkawai. Nuniau asamtai Apajuishkam ditajai pujawai. Jutiik ni Wakaní Pegkejin sujamsauwa nu dekamtijamu asamtai, ni iiní pujamushkam shiig dekainaji.
Aneetaig aidauh: Apajuí dekamtijuae, tusa etsejuinakuish dekaskeapi tiigpajum. Dekas Wakaní Pegkeji ichachiamash tawa, atsa wainak tu wekaetsuash tusajum dekatkauk antugtá antugkatajum. Wagki kuashat waitan jintiidau ju nugka juwi yujaidau asagmatai.
Dutik dekamainaitjume aents dekas Wakaní Pegkeji chichamtikam chichaidauk. Ashí aents: Jisukristuk dekas Aentsmaga Akiinauwai, tuina nuuwai Wakaní Pegkeji ajamu aidauk.
Ashí aents: Jisukristuk aentsmaga akiinachui, tuina duka Wakaní Pegkejiya duka atsujui. Duka wakan Kristun shiwagbauwa nu ajamu asa tuinawai, atum yaunchuk nunin wantintinai tibau antukuitjum duka yamaik ju nugka juwig wantinui.
Ditak ju nugkanmaya asag juwiya wajinak chichaagtai, tikich aents Apajuin dekainatsu duke antujuinawai.
Tujash jutiik Apajuinu ainaji. Nunin asajin, Apajuin shiig dekaina duke jutiinak antugtamainai. Untsu Apajuinuchu aidauk antugtamtsuji. Nuninakui dekainaji yaita Wakaní Pegkeji dekaskea nu dekamtikamu aidaush, tuja yaita dekaskechua nuna chichaina dushakam.
Aneetaig aidauh, Apajuí aneenitan sujabauwa duwi, pempeentuniki aneediagmi. Ashí aents dekaskenum anejatuina duka Apajuí uchijí ainawai, nunidau asag shiig niinash dekainawai.
Untsu anejatuinatsu duka Apajuinak shiig dekainatsui. Apajuí ashí dutika nunak anejatbaujin aikawai.
Nuniau asa Apajuik, niina Uchijí makichkiuchia nuna awetugmauwa duwi dekamtijamauwai, ni jutii anempamujinak: Mina Uchig ditan uwemtikak pujut tuke atina nunashkam susatnume, tujamu asa.
Jutiichuitji dekatkau Apajuí aneejakutik, niiyai jutii aidautin anempajua duka. Nuniau asa jutii suwimak jumaina nunak, niina Uchijin jutii tudaujin mantamnati tusa akuptugmakui.
Aneetaig yatsug, ubag aidauh, Apajuí jutiin aatus anempaju asamtai, jutiishkam tikich aidaujaish pempeentuniki aneenimainaitji.
Makichik aentskesh Apajuinak wainchau ainawai. Nunin aigkish jutii tikichjai aneeninakuik niijai ijutkau ainaji. Nuniau asajin ni anejattaijiya nunú jutiinashkam pegkegnum aputamji.
Jutii Apajuijai ijutkau asajin, Apajuishkam jutiijai ijutka duka, Apajuí Wakaní Pegkejin sujamsauwa duwi dekainaji.
Dekas jutii Jisusjai ijuntsa yujasú aidauti shiig wainkaju asaja, Apajuik niina Uchijin ju nugka juwiya aents aidautin uwemtijamjatnun awetugmauwai tusa etsejuinaji.
Ashí aents Jisusak Apajuí Uchijiyai tuina nujai Apajuik ijutkawai. Aantsag nu tuina dushakam Apajuijai ijutkau ainawai.
Aaja dekainaku dekaskeap Apajuik anejatua tuinaji. Apajuik anenkai. Aents tikichin anea nunuwai Apajuijai ijutkau aidauk, tuja Apajuishkam nu aentsjai ijutkawai.
Apajuik yaimpaji ni wakega dutiksaik tikich aents aidau aneetnum. Tuja Apajuí ashí aents takasbaujin diijus titina nunú tsawan jegatna duka ishamatsji, wagki ju nugka juwi pujakuish, Kristu Apajuijaig ijutkau pujujakua nunisaik pujuidau asaja.
Anejatut abaunmag ishamamuk atsuuwai. Anejatbauwa nu ishamamunak emegkainai. Apajuí anejata nuna dekaidauk Apajuinak ishamainatsui. Apajuí ni wakega dutiksag tikich aidaunash aneetnume tusa yaimpaina duwi, jutii Apajuí ishamainuk makichkish atsugtamji. Aents Apajuin ishamaina duka, Apajuí wakega dutiksaik tikich aneashbaunmap, suwimkanak sujustatua tusa ishamainawai.
Jutiik ni Apajuí nagkamchak anempaju asamtai, iishkam aneaji.
Makichik aentskesh: “Wika Apajuin aneajai”, tayatak yachin kajejakug, waitjak tawai. Yachin ni wainbaunakesh aneatsu aniaush, ¿utugsaya Apajuí waintsu nuniaush aneemainaita?
Jutiinak ju chicham umiktajum tujabiuwai. Apajuin anea duka yachinash dutiksag aneeti tibauwa nunuwai.
Ashí aents Jisusan pachisag, Apajuí Jisusnak Apu atí tusa etegkauwai tuina duka Apajuí uchijí ainawai. Apajuí aneakuik ni uchijí aidaushkam aneaku dutiknawai.
Apajuí aneaku niina chichamesh betek umiakuik dekanui, tikich Apajuin nemajuina nunash aneajapita tusaja.
Apajuí aneamuk ni chicham umiktajum timawa nu imatiksaik umiamua nuuwai. Ni chicham umiktajum tujamawa duka kakajus umikchamna nuninchauwai.
Wagki Apajuí uchijí aina nuuwai pegkegchau aidaunmash depetmauk, nunú depetmamua duka jutii Apajuiyai kajintsá anentaimainag duwi depetmainaji.
Kristuk Apajuin Uchijiyai tusa dekaskeapi tuina nuuwai pegkegchaunmash depetmaina duka, nunú aidauk Apajuí nemagchau wajukena nuninatsui.
Jisukristu Apajuí Uchijiya duka, Juan yamijua duwi Apajuí chichaak: “Ametme mina uchig aneetaigmek” tiuwa duwi dekanauwai. Nuigtushkam ni jaak numpen ukajua duwi kuashat wají nagkaemajua duwishkam dekanauwai. Nunisag Wakaní Pegkeji dekasken chichauwa dushakam: “Jisukristuk Apajuí Uchijiyai” tusa etsegtawai.
Jujú kampatuma juuwai dekaske tusa etsegtuina duka:
Wakaní Pegkejish: “Juka Apajuí Uchijiyai” tawai, aikasag Apajuishkam Jisus yamimagmatai chichaak: “Mina Uchijui” tiuwai, Jisus ni mantamnak numpeen ukajua duwishkam iwainmamkauwai Apajuí Uchijiya nuna. Ju kampatuma juka ashí Jisusnak “Apajuí Uchijiyai” tuinawai.
Aents aidau etsejuinakuishkam antuinaji, tujash Apajuí: “Mina Uchijui” tiuwa nu imá shiig antugmainaitji.
Apajuí Uchijiya nui kajintsá anentaimaidautik, Apajuiyai dekaskeapi tuinaji. Untsu Apajuin dekaskeapi tachauk, Apajuin waita nunin emak nuniawai. Ni Kristun pachis: “Mina Uchijui” tiuwa nuna dekaskeapi tuinachu asag.
Apajuí chichagtamak: “Wi pujut tuke atinun amastinaitjime”, tiuwai. Nunú pujuta nunak niina Uchijí Jisukristua nu sukagtawai.
Apajuí Uchijijai ijutkau pujuidautik, pujut tuke atina nu ajutjamainaji. Untsu Apajuí Uchijijai ijutkau pujuinachuk, nunú pujut tuke atina duka atsujuinawai.
Jujú aina junak Apajuí Uchijiya nu dekaskeapi tuidau asajum, pujut nagkanchau jukiuwaitjum nunú aidautigmin dekaatnume tusan agatjime.
Jutiik Apajuí wakegamua dutiksaik segamak antugkagtinapita tuidau asá, shiig kajintsá anentaimainaji.
Ii segamunash antugtawapi tusa dekainag nunisaik, ii sumamushkam dekas jukittajapi tumainaitji.
Aents Jisukristun nemajiatak tudau tsagkugnashtaya nuna takaachu wainkugmek Apajuí segatmainaitjume, dutikam ni pujutan sumainai. Awai tudau tsagkugnashtaya nu, wika nuna takaidau Apajuí segattajum tusanuk tatsujime.
Ashí pegkegchau takaamu aina duka tudau ainawai, tujash tudau Apajuiyai tuke datumtamainush awai.
Ashí aents Apajuí uchijí wajasú aidauk, duwik tudau takaajakbaujiya nunakek takaa pujumainchau aina duka dekainaji. Ditanak Apajuí Uchijí kuitamu asamtai, iwanchik pegkegchauwa nunak takastí tusag inamaitsui.
Jutiik Apajuinu ainag duka dekainaji, untsu ashí aents Apajuí nemagchau aina duka iwanchi inatai ainawai.
Dekainaji Apajuí uchijí ju nugka juwi tajutjama, Apajuí dekas tuke pujuwa nunash shiig dekamtijabauwa nu. Jutiik Jisukristujai ijuntsa pujuinaji, niiyai dekaskenmag Apajuik, nigki pujut tuke atinun sukagtina dushakam.
Uchuchig aidauh, wainka apajimtai aina duka ememattsuk, dekas Apajuiya nu ememattajum. Aatus atí.
Wi Jisukristu nemagkau aidaun diin asan, juna papiin ashí atum Apajuí etegjamu ainajum nuutigmin agatjime. Wika atumnak dekas aneajime, tuja imá wikik aneatsjime, Apajuí chichame dekaskea nuna tikich dekaawaju aina dushakam anempainawai.
Aaja pempeentunikiaja aneeninaji, chicham dekaskenum jintinkagtuamua duka, iina anentain tuke juwatjamkau asamtai.
Apajuí iina Apajiya nu, Apu Jisukristu Apajuí Uchijiya nujai jutiijai ijutkau asa wait anenjamag, ni chichame dekaskea nu umitnum yaimpamunum pempeentunikiaja aneeniamunum, shiig agkan anentaimsa pujutan amastinme.
Kuashat shiig aneasmajai atum Apajuí nemajin ainajum nuwiya, Apajuí chicham umiktajum tujabiuwa nuna imatiksag umiinak, Apajuijaish shiig imagnis yujainamun wainkan.
Aneetaig yatsug aidauh, ubag aidauh yamai segajime, pempentunisaik aneeniagmi tusan. Junak yamajam chicham umiktinnak agattsujime. Kristu chichagtamak: “Pempentunisjumek aneenitajum”, tujabiuwa nuna agatjime.
Dekaskenum anejatbauwa duka, Apajuí chicham umiktajum tibau betek umiamua nuuwai. Chicham umiktina duka yama nagkamchaku aneenisjum pujustajum tabau antukuitag nuuwai.
Kuashat tsanumin aidau ashí nugkanum yujas: Jisukristuk aentsmagag akiinachui, tuinawai. Nuna aatus tuina nuuwai tsanumin aidauk, nuigtush Jisukristun shiwagbau aina nunú.
Nuaduí atumek kuitamamkatajum, atum Apajuí takagjum nunú megkaetsuk ni akigmamuk ashí imatiksagmek jukimnujum.
Makichik aentskesh Kristu jintinkagtuamua nunak jintinkagtutsuk ewagak jintinkagtutaik, Apajuik nu aentsjaig ijutkauk atsui. Untsu Kristu jintinkagtuamua dutiksag jintinkagtuina nujai Apajuik, niina Uchijijai ijutkau awai.
Nunú aentsua nuna shiig anentus juwauk, ni pegkegchau jintinkagta nuninuk wegau asamtai.
Kuashat pachisa atum agatmainuk ajutui, tujash papinumag agatjashtatjime. Dekas atumiin anuí taan, atumjai igkunisan chichastasan wakegajai, nuniamunum betek shiig aneamu ajutjamti tusan.
Wi yamai Apajuí nemajin aidaujai ijunja pujag juka, anuiyatijum Apajuí nemagkujum ijunjum nujai betekai, wi pujag juwiya Apajuí nemajin aidau kumpamjamainawai.
Aneetaiju Gayoh, wi Jisukristu nemajin aidaun diinun, dekaskenum aminak aneau asan kumpamjame.
Aneetaiju Apajuin segatjame, ame wakanmin shiig pujam aantsag ashí takaamugminish pegkeg ajutjamti, nuniakum jamamtuchu pujustá tusan.
Kuashat shiig aneasmajai, ame pujam nuwiya yatsut aidau kaunawag, ame Apajuí chichame dekauwaitam nunismek dekas shiig pujamugmin ujatuinakui.
Wi chicham etsegkamunum dekaskeapi tiu aidau, mina uchijua iman aina nunú shiig pujuidaun antaknuk shiig aneasan pujajai.
Aneetaiju yatsujuh, amek Kristu chicham umiktá tibauwa duka betek umikam wegame, nuniau asam Kristu nemajuidau atsumaidaush yayame, imá senchi amina wainchataijum aidau Kristun pachis chichagkagtak yujaidau amina jeemin kaunaina nunú.
Nunú aidau ashí Jisusa nemajin aidau ijunjamunum etsejuinawai, ame anejattsam yaimam nuna pachipas. Apajuin shiig awagma dutiksamek tuke yaita aents jintá wegak atsuumainjinish.
Ditak Jisukristu aneamunum niina pachis etsegkagtatus jiinjaje, nunú aidauk Apajuí nemagchau aina nunú yaigbau atasag dakituinawai.
Nuaduí jutii yaimainaitji chicham dekaskea nuna tikich aidaunash ujaktí tusaik.
Wi Jisusa nemajin aidautigmin papiin agatjabiajim nuna Diótrefes dakitau tabaun antajai, nigka imá mina chichamjunak antugtuktinme tusa wakegau asa.
Aneetaijuh, aents pegkegchaun takaa duka dakumkaipa, dekas pegkeja nunú takastá. Aents pegkejan takaa nuuwai Apajuinuk, tujash aents pegkegchaun takaa duka Apajuinak wainchau asa nuniawai.
Ashí Demetrion pujutjin pachisajag pegkejan etsejuinawai, Apajuin chichame tawa imatiksag umiau asamtai. Jutiishkam duka dekainaji, tuja atumek jutii dekaskea duke etsejuinag duka dekagme.
Kuashat chicham pachisa ame agatmainuk ajutui, tujash nunak juwi agakun tutanak dakitajai.
Wi amina waamak wainkattajam nuanuí igkunisa chichasmí.
Witjai Judasaitjai Jisukristu inake Santiago yachiyaitjai, atum Apajuí iina Apají anejatna nu etegkamutijum, Jisukristu kuitamsam batsatutigmin kumpamjime.
Atumnash Apajuí wait anenkagtamuji, shiig agkan anentaimsa pujuta nunú, aneenita dushakam ajutjamtinme.
Aneetaig yatsug aidauh, ubag aidauh, shiig senchi wakemajai jutii uwemat jukimua nuna pachisan agatjatasan. Tujash yamai dekas atsumamua nuna pachisan tajime: Kristu nemajin aidau imá niinig kajinas anentaimaina duka, Apajuí etejamu asag niina aentsji aina nunú shiig kuitamkatajum.
Tujash yamaik waitá jintinkagtin pegkegchau aina nu atum ijunbaunum wayawaje tsanugmajagtatus. Nunú aidau jintinkagtuinak: Pegkegchau aina dusha takamainai, Apajuik pegkegma ibau asa, ii nuniajinish tsagkugkagtumainai, tuinawai. Nuninak Apajuí makichkia nuna, iina Apuji Jisukristua nunash dakituinawai. Nunin asamtai dita suwimak jukitnun pachis, yaunchuk nagkamas Apajuí chichamen agaju ainawai.
Juka atumek dekagminig aneemtikjime, Apu Apajuí Israel aents aidau Egipto nugkanum batsatun jiijuí, dutikauwaitak ni chichamen umiinachunak suwimkan suwak ijinauwai.
Tuja nayaimpinmaya aents aidau ditá imanjin kuitamtsuk, ditá batsamtaijinash ukukiaju aidaunak, Apajuí suwenum batsasuí, atak Jisukristu tsawan jegatai aents takasbaujin diijus titina duwi suwimkan susatatus.
Dita wajukawajua numamtuk yaakat Sodomanmaya, Gomorranmayajai, nuigtú tikich yaakat nui tikiju aidaunmayash betekmas shiig pegkegchau aina nuna takainak, mai aishmagkuk pempeentunikiag dutiknayá batsamiagtai, Apajuí jii ajumaish kajinkashtina nunú jiiyai apek utsagkui. Nunú yaakat apekbauwa duwi dekamainai, aents tudaun takaidau suwimkan juwak tuke waitú pujutnujig awapita tusa.
Tujash jujú nunikaju aigkishkam nunú aents tsanumin aidauk, dita kajamjamujiya nuna aintus wejuinak, dita pegkegchau wakegamujiya nuna takainak, ditá iyashinak pegkegchau emainawai. Nuninak Apajuí tabaunash dakituinak, nayaimpinmaya dekas senchigtin aina nunash pegkegchau chichajuinawai.
Tuja nayaimpinmaya aents aidaun apuji Miguel, Moisesa iyashin jukitatus takamá iwanchjai igkunik jiyanituinakush pegkegchaunak chichagtsuk ayatak: “Apu Apajuí suwimkan amastí”, tiuwai.
Tujash nunú aents aidauk, dita wainchamujinak pegkegchaun chichajuinawai. Ditak kuntin anentaimainachu asag dita wakegamunum pujuina numamtuk, dita pegkegchau wakegamujiya nunak wejuinak, iyashin pegkegchau weenawai.
¡Wait anentuinajai ditanak! Caín wajukauwa nunina duwi, tuja Balaam wajukauwa nunisag kuichik jukita tabauwai pegkegchau takaina duwishkam, aantsag Coré ni chicham intimtinig jakauwa nuniktin asagmatai.
Atum tikichjai aneeniamu iwaintuniktasajum jistamjumin, waitá jintinkagtin aidau wayawag, yuwinak umutnash umuinak, tikichnash ajantus diitsuk datsanmain wajainawai. Ditak imá ditanunak uyumainawai, nunidau asag yumi yutugchatnaitak yujagkim bukusea wajasun dase umpui yajá ajapama numamtuk wajainawai. Nuigtush yujag nejet aig, ajak nejetsuk wajama nunin ainawai, nunin aidauk tegai ajapam ajumaish tsapaishtinun megkaemaina nuniktin ainawai.
Ditak nayants senchi tsukatak ayatak saunak jiiyama numamtuk wajainawai, dita wají datsanmain takainamunum. Ditak yaya keeká wegau megkagama numamtuk wajakagtinai, suwenum batsamas ayamjashtinun tuke waitú batsamtina nuwi.
Adán uchi akiiamu aina nuna uchijí aidau, akii akiimainakua sieteya imania yujaká wegamunum, Enoc pujujakua nu juna pachis chichaak: “Apu, niina aentsji nayaimpinmaya aidaujai dekapamainchau wajas minaun wainjai,
ashí aents takasbaujin diijus titatus. Nuniak pegkegchau takasú aidaun, tuja Apajuinash pegkegchau chichagkau aidaunash suwimkan susatatus”, tiuwai.
Ditak chichaman yujajin, tsanumin aidau, dita wakejuinamunak takasag shiig aneastatus wakejin, niinunak pachimasag: Jutiiyaitji dekas iman aidautik, tumamin aidau. Tikich aentsnash igkuawag, imanchau aigkish, nunú aentsnumian jujukiagtatus: Amek dekas pegkejaitme, tusag wainak tu yujajin ainawai.
Tujash atumek aneetaig aidauwah, iina Apuji Jisukristu chicham etsegtugkatajum tusa ishiakbau aidau,
yaunchuk chichainak: “Tsawan nagkankattak wajataik, aents aidauk, ashí pegkeg aina nuna dushikis chichajuinak shiig aneediagtinai, nuninak dita pegkegchau wakegamujinak taká batsabiagtinai”, tiajua nu adeagtajum.
Nunú aidau atum Jisukristu nemagkau aidautigmin, dita jintinjamainak datumtamak akaantamjatin ainawai. Nunú aents aidauk dita wakegamujinak takainawai. Nunin asagmatai Wakaní Pegkejishkam ditajaig ijutkatsui.
Tujash atumek aneetaig aidauwah, Jisukristuig kajintsá anentaimjum nuwig emetmamjajum pujakjum, Wakaní Pegkeji yaimpasmatai Apajuish aujkujum pujustajum.
Nuniakjum Apajuí atumin anempaina duke anentaimtakjum, ii Apuji Jisukristu ni wait anenjabaujiya nuna iwaintugmaktatus wantinkatna nu dakastajum. Nuwi nagkamsaik ajumaish niijai kanakchatin tuke pujutnaitji.
Tuja makichik aentskesh: “Wisha uwemjatnashitag” tinujai, tusa utujimas anentaimaidau ainakuish, anenkai shiig ujaktajum.
Tuja pegkegchaun takau akuish, jiinum esawai tusa japikí emenaumaina numamtuk, yaigtajum uwemjatnume. Tuja tikich pegkegchaun takasushkam ainawai, dushakam wait anenjajum yaigtajum. Tujash senchi kuitamamkatajum, atumshakam dita pegkegchau takasbau utsumkajum, nunú pegkegchauk takasaijum.
Apajuí senchigtina nuuwai atumnak pegkegchau takasainum tusa kuitamjamainuk. Niina emtin ni ijupagtina nunú tsawantinig, atumek shiig aneastinaitjume, atumin bakugmamainuk makichkish atsutin asamtai.
Tuja Apajuik Jisukristu mantamdauwa duwi jutiinak uwemtijamjauwai. Niiyai dekas wagaakuk, iman asa ni senchigtina nunak tuke atinai, imanisag atinai. Aatus atí.
Junak Apajuí Jisukristun iwaintukui, wají waamak uminjatta nuna Jisukristu ni inake aidaun ujaktí tusa. Dutikam Jisukristushkam ni aentsji nayaimpinmayan awemam mina iwaintugkauwai.
Dutijuau asamtai, wi Jisukristunun wainkag nuna, tuja wi antukbaujua nunashkam, Jisukristu Apajuí chichamen pachis tujutbauwa nuna ashí ujaktatjime.
Shiig aneasagtinai ju agagbaun ausag, atak uminjatin tibauwa juna shiig dekaawag betek umiidauk. Wagki ju uminkatnuk tsawantak ashí jegau asamtai.
Witjai Juagkaitjai, atum Jisusa nemajin aidautijum siete yaakat Asia nugkanum awa nui batsatutigmin kumpamjime. Apajuí tuke pujuwa nu, ajumaish tuke pujutin, juwi taatna nunú, nuigtú Apajuí ekeemtaiji emtin Wakaní Pegkeji sieteya imajin niimtinai senchijin iwainauwa nujai, wait anenjamjag shiig agkan anentaimsa pujutan amastinme.
Nunisag Jisukristu dekaskea nuna betek etsegna nudaushkam ajutjamtinme. Nigka aents jaká nantashtain nagkamak ni nantakiu asa, ashí ju nugka juwiya apu aidaun nagkaesau senchigtinai. Kristuk jutii anempau asa ni numpe ukaejauwa nuaduí ii tudaujin suwimak jumaina nuna agkanmitkagmauwai.
Dutijabau asa jutiinash apu etamak, Apajuí niina Apajiya nuna takajin atinme tusa sacerdote etamkajui. Nuaduí imá nigki senchigtin asamtai, ajumaish nigki ememattai atí. Aatus atí.
¡Kristuk yujagminum minitnai! Nunitai ashí aents aidau, nuigtú Jisusan mau aidaushkam wainkagtinai. Dutika wainainak ashí aents nugkanmaya aidauk buutiagtinai. Duka dekaske, aatus atí.
Apajuí tuke puju, ajumaish tuke pujutin, juwi taatin ashí senchigtina nu chichaak: “Witjai nagkamsan ashí wají aidaun najankaunuk, tuja wikitjai nu wají aidauk nagkanjati titinaitag nunashkam”, tawai.
Witjai Juagkaitjai, atumi yatsumitjai. Jisusan nemaju asan waitiaknush emamkesan katsunjau asan, atumjai betek Apajuí inamtaijin pujustinaitjai. Wika Apajuí chichamen Jisukristun pachis tawa nuna etsejai, ajuntai Patmos tutainum ajapjuawagmatai pujubiajai.
Nunikan tumig tsawagmatai pujai, Wakaní Pegkejiya nunú mina tajutiu asa, mina ukujui trompeta umpuam shinuwama imatun antumtijukmayi.
Nu chichaamun antai: “Witjai nagkamsan ashí wají aidaun najankaunuk, tuja wikitjai nu wají aidauk nagkanjati titinaitag nunashkam. Ame wainam nu, Jisusa nemajin aidau siete yaakat Asia nugkanum: Efeso, Esmirna, Pérgamo, Tiatira, Sardis, Filadelfia, Laodicea aina nu papiinum agajam ishitkata”, tujutmayi.
Tujutkui: Yaki aujtawa tusan ayampan diikman, siete candelero ayatak orok aidaun wainkabiajai.
Nuna ejapeen Apajuí Uchijiyaitak Aentsmaga Akiinau aajakua numamtin, esagman nugkuaju dawea aatus nuntumag, akachumtai oro najanamun detsepega aatus akachumau wajattaman wainkabiajai.
Intashishkam shiig puju, uwig pujun ujegama imanuyi, nieve tutaya iman. Jiishkam jii kegak wajukea imanibi.
Tuja naweg jiju jinum jiyamu dewa wegama imanun etsanmayi, chichameshkam tuna dujaji uutama imatmayi.
Niina uwejé untsujin siete yayan takakuyi, weninia makichik espada mai yantamejai etsakamua iman jiinmayi. Yapig etsa shiig senchi etsantak etsantama imanik etsanmayi.
Imanun wainkan, ni wajamunum ayaumsan tuke jakaujai betek iyaagbaijai, nuniai ni uwejé untsujin antintak: “Sapigmakaipa. Witjai tuke pujunuk, wikitjai ashí wajiin najankaunuk, nunin asan wikitjai nagkanjati titinnuk.
Agagta ame wají wainkaum nunú, yamai awa nu, jujú nagkaemagmatai atak atina dushakam.
Mina uwejuí untsuja nui siete yaya wainkaum nu, tuja siete candelero ayatak orok wainkaum duka juuwai: Siete yaya duka, siete aents Jisukristu nemajuidaun diin aidau siete yaaktanum batsata nuna iwainawai. Tuja siete candelero wainkaum dushakam, siete yaaktanum mina nemagtuidau batsata nuna iwainawai.
“Agatjata Efesonum Jisusa nemajuidaun diin puja nunú, dutikakum: Uwejé untsujin siete yayan takaku, candelero ayatak orok najanamunum ejapena wekaga nunú chichaak aatus tawai:
Wika atum takaajum nunak wainjai, atumek senchi takaakjum utugchat igkuakjumesh emamkesjum inagkeagme. Atumek pegkegchau aina duka dakitajume, nuigtush dekagjime ‘Jisukristu awemamuitjai’ tuidaush dekapsajum waitjamu dekagjum nunashkam.
Mina anentu asajum waitiakjumesh, kuashat utugchat igkuakjumesh, emamkesjum mijamtsuk takasugme.
Tujash makichik wají idaisaujum duwi junik diyajime, atum yama nagkamchakjum anentujakbaujum imanisjumek anentsujum duwi.
Adeagta dusha wajukeakmea nunikume nunú, nunikam pujutjum yapajiam ataktú nagkamata, nagkamchakjum anentiujum nunisjumek. Nuniachkugminig wamkesan tajuan, wi candelero amasuitjim nuna jujuktatjime, yapajintsuk nunisjumek pujakjuminig.
Tujash ju pegkeg ajutjamui, wi Nicolaíta aidau takatjin dakitag nunisjumek atumshakam dakitajum nunú.
Ni antutaiji ajamuk, Wakaní Pegkeji mina nemagtin aidaun: Apajuiyai kajintsá anentaibaunum pegkegchaun depetkau aidaunak, yujag pujutan sukagtin nayaimpinum Apajuí pujutain ejapeen waja nuna ayujatnaitjai tawa nuna antukti.
“Agatjata Esmirnanum Jisusa nemajuidaun diin puja nunú, dutikakum: Tuke puju ashí wajiin najankauwa nu, nigki nagkanjati titina nunú, nuigtú maamash ataktú nantakí puja nu chichaak aatus tawai:
Wika atum takaajum nunak wainjai, tuja atum ujunauch asajum waitiajum nunash wainjime, tujash atumek dekas shiig pegkeja nu jukitnaitjume. Tuja: Jutiik judío asaja Apajuí aentsji ainaji, tumamaidau pegkegchau chichagtamaina nunashkam wainjai, nunú aina duka iwanchdau ainawai.
Atumek waittsattajume, tujash ishamkaigpajum. Atumnak iwanch wakejamun takau aidau achigmakag egkepattajume. Dutik iwanchik waitkagmastatjume dekaskenmash Kristuig kajinas anentaimaina tusa dekapjamak. Dutijamawagmatai wajumak tsawantai waittsattagme. Mantamainakuish minai kajintsá anentaimtak mijakaigpa. Jakagminchakam wi pujut tuke atina nuna amastinaitjime.
Dita antutaiji ajamuk, Wakaní Pegkeji Jisusa nemajin aidaun chichajak: Apajuiyai kajintsá anentaibaunum pegkegchaun depetkau aidauk, jinum pujusajag waittsashtin ainawai tawa nuna antuktinme.
“Agatjata Pergamonum Jisusa nemajuidaun diin puja nunú, dutikakum: Espadaji mai yantamejai etsakamu ajá nu chichaak aatus tawai:
Wika atum takaajum nunak wainjai, iwanch inama nui pujam nunash wainjime, tujash minak nemagtuinagme. Antipas mina chichamjun etsegtujin asamtai, anuí iwanch inama anuig maawagmataish, minai kajintsá anentaimtak idaisachugme.
Tujash pegkegchau takaajum nu tumain ajutui: Balaam Balakan chichajak: Israel aents aidauk tunamamain ainawai, apajimtai anagkuamu aina nuna yuwinak, nuwanash tsanijimainak tusa tiuwa nuna, atum ainajum anuiya wajumak nuna idayinachush ainawai.
Nuigtú wi Nicolaíta aidaun dakitag nu jintinkagtuamun idayinachush ainawai.
Nuaduí pujutjum yapajiatajum, nu nuniachkugminig, wi mina wenujuiya espada mai yantamejai etsakamu jiina duwi ditajai maaniattajai.
Ni antutaiji ajamuk, Wakaní Pegkeji Jisusa nemajin aidaun chichajak: Apajuiyai kajintsá anentaibaunum pegkegchaun depetkau aidaunak, yutai maná tutai nayaimpinum uukbau awa nuna ayujatnaitjai, dutikakun kayauch pujunum yamajam dita daaji agagbaun susatnaitjai. Nunak makichkish dekamainchau ainawai, imá nuna juwa duke dekaatnai, tawa nuna antuktinme.
“Agatjata Tiatiranum Jisusa nemajuidaun diin puja nunú, dutikakum: Apajuí uchijí, jii kegak wajukea imanun jiimkauwa nu, nawesh jiju jinum jiyamu dewa wegama imanun nawemkawa nunú chichaak aatus tawai:
Wika atum takaajum nunak wainjai: Mina anenjum nuna, kajintsá anentaimjutjum nunash, yaimainajum nunashkam, emamkesjum pujamugminash. Atum takaajum duka nagkamchaku takajakuitjum nu inagkeasjum yamaik takaagme.
Tujash pegkegchau takaajum nu tumain ajutui: Atumiin nuwa Jezabel daagtin puja nu, Apajuí etsegtinaitjai tusa, mina inakeg aidaun tsanuak, apajimtai yutai anagkuamush yumainai, tuja nuwash tsanijimainai tusa jintinkagtakuish idaijume.
Nuniakuish tsawantan susajai pujutjin yapajiati tusan. Tujash tsanijimat idaitanak dakitawai.
Nuniau asamtai niina pegajinig jatan susan aepsattajai, dutikakun niina tsanijimau aidaunash dita shiig senchi waittsagtinun awetittajai.
Dutikakun ditá pujutjin yapajitsuk nunisag batsatkuig, nu nuwa jintinkagtamujiya nuna wejuidaunak ijinattajai. Nuna dutikai ashí mina nemagtin aidauk dekawagtatui, wi aentsú anentain, nuigtú anentaimtajinash shiig dekauwaitag nuna. Nunin asan makí makichkitigmin atum takasbau diisan amastatjime.
Tuja atum Tiatira batsatutijum, nu nuwa jintinkagtamu umigtsuk, iwanchdau duwikish dekaachbau jintinkagtuinaji tuina dusha dekachutigminak, tikich atum umimainnak tichattajime.
Tujash dekaskea nu dekauwaitjum duke kuitamkatajum, nuniagmin taatjai.
Apajuiyai kajintsá anentaibaunum pegkegchaun depetkau aidaunak, nuigtú wi wakegamua nunak takai takainakua nagkanbaunum jegaidaunak, wi ashí aentsú apuji emaktatjai,
mina Apag Apu etiuwa dutiksanuk. Dutikamu asag, ichinak duwe najanamu jiju jukí awatam tsainak utsanmaina numamtuk, aents pegkegchau aidaunak awajkagtinai.
Dutikakun yaya tuke tsawampauwa nuna susatnaitjai.
Ni antutaiji ajamuk, Wakaní Pegkeji Jisusa nemajin aidaun tawa nuna antukti.
“Agatjata Sardisnum Jisusa nemajuidaun diin puja nunú, dutikakum: Wakaní Pegkeji sieteya imajin niimtinai senchijin iwainauwa nu ajamua nu, siete yayan takaka nunú aatus tawai: Wika atum takaajum nunak wainjai. Atumek: Apajuí takajin ainawai, tama naatjume, tujash atumek Wakaní Pegkejiya nu takamtijamainakui nuniatsjume.
Atum takaajum duka Apajuinak shiig awagmatsui. Kanajujai betek ainagme. shintaagtajum, nunikjum kakanmamsatajum pegkeg takastasajum. Wakaní Pegkeji takaamua nu tikima emegkautsuk.
Adeagtajum pegkeg jintinkagtamu antukuitjum nunú. Duke umiakjum pujutjum yapajiatajum. Nuniachkugminig wi kasajai betek minittatjime, nu tsawantiniap taattawa tusa anentaimtashbaunum.
Apajuiyai kajintsá anentaibaunum pegkegchaun depetkau aidauk, jaanch puju anugkuam agtinai. Pujutan jukiaju aidau daaji agatkamua nui, ditá daaji agagbauwa nunash tuke esakagchatnaitjai, ayatak mina Apajun ashí ni aentsji nayaimpinum batsata nuna emtin: ‘Juka midau ainawai’, titinaitjai.
Ni antutaiji ajamuk, Wakaní Pegkeji Jisusa nemajuidaun chichaja nuna antuktinme.”
“Agatjata Filadelfianum Jisusa nemajuidaun diin puja nunú, dutikakum: ‘Pegkejam’ ‘Dekaskenak chichauwa’ nunú, David inamajakua imana nunú, ni ajumaish tuke inamtina nui pujusagtinun, ya aidauna wayaati titatua, nunak makichkish yajuptumainchau aina nu, tuja ya aidauna wayaashti titatua, nunashkam makichkish yajuptumainchau aina nunú chichaak aatus tawai:
Atumek machikiuch ainayatkugmesh mina chichamjuk intimjuttsuk betek umikú asagmin, atum mina pachittsajum tikich aents aidau ujattajum nuna, jintan epetjamainuk makichkish atsawai.
Anuí Filadelfianum judío ijuntaijin: Wishakam judío aentsuitjai, tusag ijunaina duka iwanchdau ainawai, duka midau ainatsui. Nunú aina nuna atumi emtimin tikishmitkaktatjai, wi atumin aneajim nuna iwaintukan ditan idatsaktasan.
Ashí aents eke nugká batsabiagtata duwik utugchat ajiagtinai, nunisag waitiamushkam ajiagtinai. Nunú nuniamunum dekaattajai, ya aidauwa minaish kajintsash anentaimainawa, tuja ya nuninatsua nuna. Tujash aminak kuitamkattajame, wagki amek, wi minaig kajintsá anentaimta tiuwaitjam duka imatiksamek umigtuku asamin.
Wika waamak minittajai, nuniktin asamtai atum minai kajintsá anentaimainajum nunisjumek anentaimsatajum, nuniagminig Apajuí amasagtina nunak, tikichik makichkish atanjamainchau ainawai.
Apajuiyai kajintsá anentaibaunum pegkegchaun depetkau aidaunak, jega mina Apag ememattai dekas eme anentsá diitaiya nui apusagtatjai, dutikamu asag nuwig tuke batsamsagtin ainawai. Ditak Apajuí aentsji wajasú asag, mina Apajuiju yaaktaji yamajam Jerusalén nayaimpinmaya akaikitna nui batsamsagtinai, nuniakui wi mina daag yamagman ditan dekamtikattajai.
Ni antutaiji ajamuk, Wakaní Pegkeji Jisusa nemajin aidaun chichaja nuna antuktinme.
“Agatjata Laodiceanum Jisusa nemajuidaun diin puja nunú, dutikakum: Apajuí anagkagtuamua nuna betek umina nu, Apajuí dekas tabaujin imatiksag etsegna nu, tuja Apajuijai ashí najankauwa nunú chichaak aatus tawai:
Wika atum takaajum nunak wainjai: Atumek minak betek umigtutsuk machik umigtajume. Dekaskenmag betek umigtumainaitjume, nuniachkugmesh makichkish umigtumaitsugme.
Tujash machikiuch umigtau asamin, dakitjan idaisattajame.
Amek wiyakchaitjai tumame, tau asam, makichkish atsumamuk atsugtawai tame. Tujash amek, Apajuí diismak wainak wekayin, shiig aneas pujuchu, ujunauch, wainmachu, wisú pujam duka dekaamatsme.
Nunin asamin tajame: Dekas wiyakuch atasam, oro jiiyai apea ayatak orok jukimu sumamainaitam numamtinuk, minai kajintsá anentaibaunum ashí ame atsumamuk ajutjamtata nuuwai. Tuja wisú wegakun datsan wantinkaig tusam, jaanch puju tsuwatchau nugkumaina numamtinuk, pegkejan takamtijusti tusam minai idaimamsattam nuuwai. Tuja aents wainmachu niimti tusa ampi jukí tsuwamaina numamtinuk, mina dekamtijuati tusam segattatam nunuwai.
Wika, wi aneamug aidaunak senchi jiyaajai, dutikachkunush suwimkan suwajai. Nuaduí pegkegchaujum aidauk Apajuí idaitakjum pujutjum yapajiatajum.
Antuktajum, wi amina jeemin taa wajasan: Pujamek, tusan untsumainaitjam numamtuk wajajai. Tuja ame wayaata tusa ipatkuminig wayattajai, nunikan amijai chichaakun, amijai jimagkan yujumkan yuwattajai.
Apajuiyai kajintsá anentaibauwai pegkegchaun depetkau aidauk, wijai betek inamjagtinai. Wi depetmaku asan mina Apagjai inamag nunisajag.
Ni antutaiji ajamuk, Wakaní Pegkeji Jisusa nemajin aidaun chichaja nuna antuktinme.”
Juna ashí wainkan niimkaman, nayaimpinmaya makichik waiti ujani atatman wainkabiajai. Nuanuiya, yama nagkamchaku chicham trompeta umpuamu shinuwama imatu antukbauwa nu chichagtak: “Juwi wakata, nunikamin ju nagkaemagmatai atak uminkatna nuna iwaintuktajame”, tujutmayi.
Nuna taig, Wakaní Pegkeji mina egkemtujuamtai diikman, wainkabiajai nayaimpinum Apú ekeemtaiji umikbaunum makichik ekeemtatman.
Nunú eketa nuna niimeg, kaya dekas pegkeg akik diamante tutai, tikich kaya cornalina tutai aina imanuyi. Nunú eketa nuanuí, pagki wajae tutayama nunin kaya esmeralda tutai pegkeja iman etsantug tentea amayi.
Nunú ekeemtaiya nunak, veinticuatro ekeemtai aidau tentea amayi, nuanuí veinticuatro apu aidau jaanch dekas pujun nugkuinaju, atsejutai aidaunash ayatak oronak atsejaku pekabiagmayi.
Nuniamunum ekeemtai ejapeen puja nuwiya jiiniagmayi peem aidau, chaajip aidau, chichaamu aidaushkam. Nunú ekeemtai emtin siete jii ekemagbau amayi, duka Wakaní Pegkeji sieteya imajin niimtinai senchijin iwainauwa nuuwai.
Nuigtushkam ekeemtai emtin nayantsa numamtin vidrio saawiya iman wajas amayi. Nuigtú ekeemtai ejapeen awa nunak cuatro iwaaku aidau, ukuujin tuja emtinish kuashat jii ajamu aidau, nuna tenteawag agmayi.
Makichkia duka león niimtin ai, tikichik toro niimtinuyi. Nuniai tikichik aents niimtin ai, tikichia duka ukukuí nanamujai betekayi.
Nunú cuatro iwaaku aina duka, makí makichik seis nanape ajiagmayi. Jiishakam ashí iyashin ajiagmayi. Nunú iman aidau tuke itattsuk tsawaish, kashishkam: “¡Apajuí ashí senchigtina duka, pegkegmai, pegkegmai, pegkegmai, Apajuí tuke pujú, ajumaish tuke pujutin minitna nunú!”, awajiagmayi.
Nunú aidau Apajuí tuke pujuwa nu ekeemtainum eketun emematainak, eme anentus see tuinak imatjiagtai,
veinticuatro apu aidau pekajaidaushkam tikishmajag, ekeemtainum eketu tuke pujuwa nuna emematuinak, dita atsejuinakbaun kuwakí jukiag niina emtin aputuinak:
“Apuh, ameketme eme anentsá emematam amainmek, senchigtinaitam ibau asam. Wagki ame ashí wají aidauk najankauwaitme, amek wakejusam najankau asamin, ame wakegamunmag ainawai”, awajiagmayi.
Nuniai wainkabiajai makichik nayaimpinmaya aents senchigtin senchi untsumak: “¿Yaita dekas imanush, juna kuwajug papiin atimainush?” tusa iniimtatman.
Tujash nayaimpinmayagkesh, nugkayagkesh, nugká initkeniagkesh nu papiin ujaká diimainuk atsusmayi.
Nunú papiin ujaká diis augmainuk atsau asamtai, wika senchi buutbaijai.
Nuniai apu aidau pekaja nuwiya makichik chichagtak: “Buutipa, David apu we inamajakua imana nu, Judanmaya León tutaya nunú depetmake. Nuniku asa niiyai ju papí sieteya imania achigbauwa juna ukuitug ujamainuk”, tujutmayi.
Takui diikman wainkabiajai, makichik uwig maamu aajakua numamtin, ekeemtai ejapeen cuatro iwaaku aidau, nuigtú apu aidau pekaja nu ejapeam wajattaman. Duka siete kachují, nuigtú siete jii ajibi. Nu jii aina duka iwainawai, Wakaní Pegkeji sieteya imajin niimtinai senchijin iwainauwa nu, ashí nugkanum ishiakbauwa nuna.
Nu uwija nunú, ekeemtainum papiin uwejé untsujin takus eketa nuna jegantun jujukmayi.
Nuna papiin jukimtai, cuatro iwaaku aina nunú, veinticuatro apu aina nujai Uwijá emtin tikishmajagmayi. Nunú aidauk awattai arpan, copa ayatak orok najanamunum incienso aimjamun ashí takuinaku agmayi. Nu inciensowa duka, Jisusa nemajuidau Apajuí augbauwa nuna iwainabi.
Nuninak yamajam kantamtain kantamainak: “Ameketme aanú papí jukim, achigbau aina nu ukuitmainmek. Wagki amek maamu aajakú asam, amina numpem ukajuitam duwi, ashí aents nugkanmaya shuwin, puju, yagkú, jegkemtin aidauti, tikich chicham chichaaku aidauti ayamkagtukuitme Apajuinu atinme tusam,
nuigtushkam apu ekagtim, Apajuin takagsatnume tusam sacerdote ekagtuku asamin, nugkanum inamjattaji”, wajagmayi.
Nuna takui diikman, nayaimpinmaya aents dekapatash dekapamainchau, ekeemtai ejapeen awa nuna cuatro iwaaku aidau, apu aidaujai ashí tenteawag pampainak,
senchi jiikag kantamainak: “¡Uwig maamu aajakua, nuuwai dekas wagaaku senchigtinuk, wiyakuch, yacha, eme anentsá diitai, ememattai, tuke kantamjutai atinuk!” wajagmayi.
Nuigtú ashí najankamu nayaimpinmaya, nugkanmaya, nugká initkenia, nayantsanmaya, nuigtú ashí wají nui ayaa dushakam kantamainak: “¡Ekeemtainum eketa nu, Uwigjai senchigtina ibau asamtai, eme anentsá kantamjuinaku, tuke ajumaish ememattai atin atí!”, awajuidaun antukbaijai.
Aatus imatjiagtai cuatro iwaaku niimtin aina nu aiinak: “Aatus atí”, tiagmayi. Tiagtai veinticuatro apu aina nu tikishmag batsamsag, emematiagmayi ajumaish tuke pujutna nuna.
Nuniai papí achigbauwa nuwiyan makichik Uwig ukuinkabi, dutiktai cuatro iwaaku aina nuwiya makichik ipamat wajukeama imatuk: “¡Tantá diistá!”, tujutmayi.
Takui diikman makichik caballo puju, tuja aents nui entsatkauk makichik nagkin takus ekeemtatman wainkabiajai. Duka makichik atsejutai susamuyi, dutikamu asa ni depetmakuyi, nuigtushkam nigki depetmaktinuyi.
Nu nunikmatai jimaja ju achiamun Uwig ukuinkabi. Dutiktai cuatro iwaaku aina nuwiya jimaja nu chichagtak: “¡Tantá diistá!”, tujutmayi.
Tujutkui jegantan diikman caballo kapantun wainkabiajai. Nui entsatka nuna espada esagman susabi, ashí aents aidaun maanimitkati, dutikainam pempé pempeentunikiag maanidau asagmatai nugkanum agkan batsatbauk atsutí tau asa.
Nuigtushkam kampatuma nu achiamun Uwig ukuinkabi. Dutiktai cuatro iwaaku aina nuwiya kampatuma ju untsujuk: “¡Juwi tantá diistá!”, tujutmayi. Tujutkui jegantan diikman caballo bukusean wainkabiajai. Nui entsatkauk kijin dekapatain takakuyi.
Nuniamunum nu cuatro iwaaku aidau ijuna nuna ejapenia chichaak: “Makichik tsawan takasbauwai makichik kilo trigon jukiagtinai, tuja makichik tsawan takasbauwai kampatum kilo cebada suwam agtinai. Nu dutikakmesh aceite, umutai vino aina duka emeskaipa”, timayi.
Nuna timatai cuatro achiamua nuna Uwig ukuinkabi. Dutiktai cuatro iwaaku aina nuwiya cuatrowa nu untsujuk: “¡Juwi tantá diistá!”, tujutmayi.
Nuna tujutkui jegantan diikman caballo yampia wajas wajaun wainkamiajai. Nui entsatkauk Jatai daagtinuyi. Nuna pataetakuyi jakau wakaní batsamtaiya nu. Caballonum entsatka nunak, ashí aents nugkanmaya aina nuna jimaitukjiya nuna jimaitukjin maanimtikak, nujantai ijinak, jatá susa ijinak, kuntin kajen nugká batsata nuna ayujak ijinati tibauyi.
Juna dutika idayak, cinco achiamua nuna ukuinkabi. Dutikakui diikman wainkabiajai, altar tutaya nuna nugkaan, Apajuí chichamen etsegtin maamu aidau wakaní ijunas,
senchi untsukag: “Apuh pegkegmah, dekaskenum chichauwah, ¿wajupa asamea iina mantamawajua dusha suwimkash susattame?” awajiagmayi.
Nuna imatuidaun jaanch puju aidaun tinamak chichajak: “Ayamkujum machik tsawan dakastajum, tikich aidaunash atumin mantamawajua dutiksag mai mainakua, ashí maawagtina duka jegatsui”, timayi.
Nuna tusa idayak, seis achiamua nuna Uwig ukuinkabi. Dutikakui diikman senchi uujun wainkabiajai. Imaniamunum etsag shiig bukusea kayushkijai betek wajasmayi, nantushkam kapantu numpajai betek wajasmayi.
Yaya punkau aidaushkam nugkanum kakeyagmayi, yujagké nejeen dase senchi dasentak pegam kakegama numamtuk.
Nayaimpishkam megkaekabi, papí ninuja jutayama numamtuk. Ashí muja aidauk, ajuntai aidaujai pachimdagak patamsabi.
Imanitai nugkanmaya apu aidauk waanum waigkag, nuigtú mujanum kaya muun ayaunum uumkag, aents eme anentsá diitai aidau, wiyakuch aidau, suntajan apuji aidau, kuashat aentsnum inamin aidau, inaku waitkatai aidau, agkan batsamin aina nujai ijunjag batsamsag
mujan, kaya aidaun chichajuinak: “Waamak yutujatuam uujatkakia, Apajuí nayaimpinum eketa au waipakai, Uwig suwimkan sujamsai,
yamaik ni kajeká suwimkan sukagtustina duka tsawantak jegae, makichkish yamaik suwimkanak uwemtumain ainatsui”, wajagmayi.
Nuigtú cuatro nayaimpinmaya aents aidau, makí makichik kanajag nugka najatamu aina nui ijuntatman wainkabiajai, dase nugkan, nayantsan, makichik numinakesh umpugkái tusag kuitamainak.
Nuigtushkam wainkabiajai tikich nayaimpinmaya aents etsá jiintainia minak, sello Apajuí tuke pujuwa nudaun takusá minis, cuatro nayaimpinmaya aents aidau nugka, nayantsajai emeskata tusa senchi susamu ijuna nuna, senchi untsuká:
Tusa tabaunum: “Ashí Israela uchijí wegantu aidau dekapamak, ciento cuarenta y cuatro mil aidau nijayin selló awakamu ainawai”, tabaun antukbaijai.
Dutikamu aidauk: Judá wegantunmaya doce mil, Rubén wegantunmaya doce mil, Gad wegantunmaya doce mil,
Aser wegantunmaya doce mil, Neftalí wegantunmaya doce mil, Manasés wegantunmaya doce mil,
Simeón wegantunmaya doce mil, Leví wegantunmaya doce mil, Isacar wegantunmaya doce mil,
Zabulón wegantunmaya doce mil, José wegantunmaya doce mil, Benjamín wegantunmaya doce mil aina nunú agmayi.
Juna ashí wainkan niimkaman, Apajuí ekeemtai pujamunum Uwigshakam nui ayaumas waja nuna emtin, kuashat aents dekapatash dekapamainchau, ashí nugkanmaya aents aidau, ditash chichaaku aidau jegkemtin, shuwin, puju, yagkú aidau jaanch pujun nugkuaju aidau dukan takuinasua ijunaidaun wainkabiajai.
Nunidau, ashí pampaajag senchi untsumkag: “¡Jutii Apajuiji ni ekeemtaijin eketa au, Uwigjai jutiinak uwemtijamjaje!”, wajagmayi.
Nuniai nayaimpinmaya aents aidau ekeemtaiya nuna tentea wajaidaushkam, apu aidaush, cuatro iwaaku aina nujai, ekeemtai emtin ashí tikishmajag tsuntsumawag, nijayin nugkan antig pujusag Apajuin emematuinak:
“¡Dekaske aatus atí! Iina Apajuijiya duka tuke pegkegnum chichagtai, ememattai, yacha, see tutai, eme anentsá diitai, senchigtin, senchia ibauk atin atí. ¡Aatus atí!”, wajagmayi.
Nuna tiagmatai, apu pekaja nuwiya makichik chichagtak: “Pujun nugkuaju aina aush ¿ya ainawa, tuwiya kaunkaje?” tusa inintsabi.
Tujutkui: “Apuh, ame dekam jama” tibaijai. Tai ni chichagtak: “Juka shiig senchi waitkasbau aina nunú, Uwijá numpeen jaanchjin nijakag ibau puju emakaje.
Nuniku asag Apajuí ekeemtaijiya nuna emtin ijunas, jega Apajuí ememattaiya nui kashi tsawaijai takajuinawai. Nuniau asagmatai, ekeemas inama nu ditanak kuitamkattawai.
Dutikamu asag nujantaish, kitakaish, etsa sukuinam seemakugkesh waittsashtin ainawai.
Apajuí ekeemtaiji ejapeen puja nui, Uwig waja nunú, aents uwijá kuitamin uwigjin kuitamama numamtuk, yumi pujutan sukagtina nuna amitnai. Tuja Apajuí ditá negaikijinak ujugtuktinai”, tujutmayi.
Nu nunikmatai, siete achiamua nuna Uwig ukuinkabi, dutikamtai nayaimpinmag bitat wajas asabi jimaituk hora tumain.
Nuniamunum wainkabiajai siete nayaimpinmaya aents aidau, Apajuí eketbaunum ayaumas wajaidaun, nuna siete trompetan tinamkagmayi.
Nuniai tikich nayaimpinmaya aents, yukunta nunin ayatak orok najanamun takus, altar ayatak orok najanamunum jegan wajasmayi. Nunikmatai kuashat incienson nui chimpijuabi, nunú incienson Apajuí aentsji aidau Apajuí augbaujiya nujai pachimag apeati tusa.
Dutikamtai nayaimpinmaya aents takakbauwa nui, incienso, nuigtú Apajuí aentsji aidau Apajuí augbaujai auk, ijumnag bukuiti Apajuí eketbaunum wamayi.
Nuniamunum nayaimpinmaya aents, nunú apeamu keettaman incienso jutainum aimak juki, nagkimá nugká ajapabi. Dutikamu nugkanum iyautai ipamat, chaagpijai tuutainai nugkashkam ugmayi.
Imatiagtai siete nayaimpinmaya aents aidau, siete trompetan takus ijunushkam uminiagmayi umpuajagtatus.
Nagkamchak makichik trompetan umpuagmayi, dutikamtai bichan, jii numpajai pachimjamun nugká nagkimá ajuabi. Dutikamtai nugkanak jimaituk amaisattak ashí numi aidaun, dupa samekbau aidaujai apekmayi.
Nunikmatai jimaja ju trompetan umpuagmayi, dutikamtai makichik muja muunta iman kegaun nayantsanum nagkimá ajugmayi. Dutikamtai nayantsan jimaitukjin amaisattak numpa wajasmayi.
Nuniku asamtai namak nayants batsamin aidauk jinawagmayi, lancha nui ayauk ashí esakagmayi.
Kampatuma nu trompetan umputai, nayaimpinmaya makichik yaya muun keeká japiinak, namak aidau, yumi pukuni jiinin aina nuna jimaituken amaisattak iyagmayi.
Nunú yayak Yapau daagtinuyi, nunin asa yumi aina nuna jimaitukjin amaisattak yapau awajsabi. Nuniku asamtai kuashat aents nuna uwajajuk jinawagmayi.
Nunikmatai cuatrowa nu trompetan umpuagmayi, nunikmatai etsa, nantu, yaya aina duka jimaitukjin amaisagtatak besekagmayi, besekaja nunisag suwe wajasagmayi. Nunik kampatum hora kashi tsawaishkam etsanchagmayi.
Nu nuniku ai wainkabiajai nuniakun antukbaijai, makichik ukukuí nayaimpi ejapeen nanaak minis, senchi untsumak: “Ae, ae, ae, shiig ishamain atatui nugká batsataina nudauk, kampatum eke trompetajin umpuinatsu nunú umputai” wajattaman.
Cincoa nu trompetajin umpuagmatai, nayaimpinmaya makichik yaya nugká iyaittaman wainkabiajai. Nuna susabi yawin, waa muun ishamain akagu epenbaun ujaiti tusa.
Dutikam waa muun ishamain akagu epenbaun ujaimtai, aja tsajutkau apeam bukuituwama imanik bukuiti jiinmayi, imaniak etsanak suwe awajsabi, daseshkam nunú bukuita ibauk wajasmayi.
Nunú bukuita nuwiya manchi jiiniagmayi, duka titig ijujatbau najamama iman senchimtikamu agmayi.
Tujash nugkanum numi, dupa samekbau aidau ayaa duka ijinawaigpajum, ayatak aents Apajuinuchu aidau nijayin selló awajkashbau aina nu ijutajum.
Aents ijuakmesh mautak maawaigpa, ayatak ijuta, dutikam cinco nantui najaimá pujuagtinme, timayi. Tibau asag aentsun ijubi, dutikawajam titig ijujatbau najaimatia imanik najaimagmayi.
Imanik waituinak dita jamainun egainakush igkugchagtinuyi.
Nunú manchi aidauk caballo maanitnum wegagtatak uminas ijunama imanik amayi, ditá buuken atsejutai oroa iman ajiagmayi. Yapig aentsú yapijai betekmamtinuyi.
Intashishkam nuwan intashijai betekmamtinuyi, untsu nai leogka naiya iman agmayi.
Iyashig jijua iman anugjamuyi. Nanamkushkam kuashat carro caballo tupikaku japitai maaniamunum shimak tutugtuwama imatmayi.
Ujukeg, ijujattajishkam titigdaujai betekmamtinuyi, duwi aentsun iju cinco nantui waitkasti tusa senchimtikamuyi.
Ditá apujig nayaimpinmaya aents waa muun ishamain akagaunum puja nuuyi. Nuna daajig hebreo chichamnumag “Abadón” tutai, untsu griego chichamnum “Apolión” tutaiyai.
Aatus nagkaemakmayi ukukuí nagkamak “ae” tibauwa duka. Tujash eke juwakmayi ukukuí jimaja juna ishamain nagkaemaktatui tusa “ae” tibauwa nu uminkatin.
Seisa nu trompetajin umpuagmayi, nuniamunum Apajuí emtin altar ayatak orok najanamu, cuatro uwaetukbauji aja nuwiya chicham jiinun antukbaijai.
Nuniak nayaimpinmaya aents trompetan umpuaja nuna chichajak: “Namak Eufrates tutainum nayaimpinmaya aents cuatro jigkajam ijuna au atiata”, timayi.
Nuna tutai cuatro jigkajam ijuntatman atiabi, ditanu hora, tsawan, nantu, mijan umintai nunikti tibau jegau asamtai, duka jimaituk ejesattak aents nugká batsata nuna ijinati tibauwayi.
Maaniatatus suntag caballonum shimauk doscientos millones awai tabaun antukbaijai.
Juna tikima paan wainkabiajai, caballonum entsatkau aidauk, maaniaku nugkutai detsepeen jiiya iman kapaaku, zafirowa nunin wigka, tuja azufreya nunin yagkú ajiagmayi. Caballo buuké aidauk ikamyawa buukega nunin agmayi, tuja weninia jiniagmayi jii, bukuitamu, azufre aatus.
Jujú jii, bukuitamu, azufre nuna weniinia jinaina duwi, aents aidauk jimaitukea nuna amaisattak jinawagmayi.
Caballo aidau senchijig wenin, ujukenish ajiagmayi. Ujukeg dapí buukega nunin asagmatai duwi aentsnak kajeebi.
Tujash tikich aents nu caballo weniinia jiina duwi jinachu aidauk, ditá pujutji pegkegchaunak yapajitsuk, wakan pegkegchau aidau ememattanash idaitsuk, dita dakumká najanamu oro, jiju plata, bronce, kaya, numi aina nuna emematiagmayi. Tujash duka wainmatnakesh wainmachu, antutnash antuchu, wekaetanash wekaemainchau aina nunin aig.
Tikich nayaimpinmaya aents senchigtin yujagkim ijiam, buukenig pagki wajae tutayama iman tenteamu, yapishkam etsajai betek etsantu, kagkajig jii kegak tuputuwama imanik akaetatman wainkabiajai.
Takakuyi papí piipichin ujaká, nawe untsujiya nunak nayantsanum najama, menajiya nunak nugká najama wajabi.
Nunik senchi untsumak chichaamujig, león shinak wajukeama imatmayi. Nu untsumak nagkanaig sieteya imania ipamat wajukea imatuk nunú untsumkamunak imatiksag betek dakumkagmayi.
Nunú siete ipamat nuna dakumkag itatkagmatai, agagtasan uminai, nayaimpinmaya chichagtak: “Siete ipamat tiaja duka agatsuk imá amek aneaku atá”, tujutmayi.
Tuja nayaimpinmaya aents nayantsanum najami, nugkanmash najama wajaun wainkag nu, uwejé untsujiya nuna nayaimpinmanini takuibi.
Nunik, Apajuí tuke puju nayaimpin, nugkan, nayantsan, ashí nui ayaa nunash najankauwa nuna adayas: “Yamaik tsawantak jegau asamtai, ni Apajuí dutikatjai tibauwa nu jegatí, tusa dakamuk atsuttawai,
sieteya nu trompetan umputai, Apajuí ni dutikatnujin ii dekaachbaun, niina etsegtin aidaunum tiuwa duka uminkattawai.”
Nayaimpinmaya chichaamun antukag duke ataktú awentsag aujtak: “Nayaimpinmaya aents nayantsanum najama, nugká najama papí piipich ujakbaun takus waja nu jegantam papí jujuktá”, tujutmayi.
Tujutkui jegantan: “Papí sujustá”, tusan segai ni chichagtak: “Jukita, nunikam yuwata. Weniminig dapá yumiji yumintsak wajapakna iman dekapjattame, tujash wakeminig yapau egkeattame”, tujutmayi.
Tujutkui, nayaimpinmaya aents papí piipich takakbaun jukin yukaman, dapá yumiji yumintsak wajaknama imanun yuwabiajai, tujash yuwá ai wakejuí yapau awajtusmayi.
Nuniai ni chichagtak: “Ataktú awentsamek etsegkata, Apajuí ashí nugkanmaya aents ditash chichaaku aidaun, jegkemtin, shuwin, puju, yagkú aidaun, nuigtú ashí apu aidaunash tawa nu”, tujutmayi.
Tujash jega Apajuí ememattaiya nuna agaajig dekapatsuk idaisata, duka judiuchu aents aina nu idaitusbauwai. Dutikamu asamtai yaakat pegkegma nunak cuarenta y dos nantui batsamtusag, najakag tsaí batsamtiagtatui.
Nuniakui wi jimag aentsun awemattajai, jaanch wake besemag pujaku nugkutain nugkug yujasag, mil doscientos sesenta tsawantai mina pachitus etsegkatnume tusan.”
Nunú jimag mina etsegtujiagtata duka, jimag numi olivo tutai, nuigtú jimag candelero tutai nugká Apujiya nuna emtin ijuna nuuwai.
Duka makichik aentskesh emesjata tamak, ditá weninia, jii jiinak ashí shiwaji aidaunak apeká ijinmayi. Nunisag jinawagtatui tikich nuna emesjatatus wakegaushkam.
Ditak senchijí ajiagmayi nayaim epenmainnum, Apajuí chichame chichagkagtuinak yujasag yumi yutujai tusag kampatum mijan jimaituk epenmainnumash, yumi numpa emamainnumshakam, nuigtú aents aidaun wajupa imania jatan susa waitkastasaya wakegawa, nu dutikmainnumash senchijig ajiagmayi.
Nunik dita chichagkagtamujin ashimkagmatai, waa muun ishamain akagaunmaya kuntin muun jiina nunú ditajai maaniatnuyi, nunik ditanak depetuk mai maawagtinuyi.
Nuna iyashí aidauk yaakat dekas eme anentsá diitaiya nuna ejapeen tepeagtinuyi, iina Apuji Jisukristun achijag maawajua nui. Nunú yaaktak “Sodoma”, nuigtú “Egipto” tutayai ditá pegkegchauji pachisa.
Ashí nugkanmaya aents ditash chichaaku, jegkemtin, shuwin, puju, yagkú aidau kaunkag, iyashinak ukutsuk, kampatum tsawan jimaituk dii batsamtiagtinuyi.
Nuninak ashí nugkanmaya aents aidauk shiig aneas dakujuinak, pempeentunikiag anenjauch wajichin sudayagtinuyi. Wagki nu jimag Apajuí etsegtin aina nunú chichagkagtiagtai, tutitag dekapejakú asag.
Tujash kampatum tsawan nuigtú jimaituk nagkaemai, Apajuí mayai susam ataktú nantakiagmayi, nunikagmatai nuna wainkaju aidauk shiig senchi ishamiagmayi.
Imaninai nayaimpinmaya senchi untsuká: “Juwi wakatajum”, timayi. Tima mai yujagminum pachiinak ashí ditá shiwajish wainainaig wakagmayi.
Nunik dita yakí wegagtai nugka senchi ugkabi, imaniak kuashat jegan yumpuagmayi, imatikau asamtai siete mil aents jinawagmayi. Tikich aents eke jakachaju aidauk senchi ishamkag, Apajuí nayaimpinum pujuwa nuna emematiagmayi.
Ukukuí jimaja juna ishamain nagkaemaktin asamtai “ae” timawa duka aatus nagkaemakmayi. Nuniai kampatuma nu ishamain nagkaemaktin asamtai ukukuí “ae” timawa nu waamak jegantinuyi.
Sieteya nu trompetajin umpuagmatai, nayaimpinmaya senchi pampajag: “Ashí nugkanmaya inamaina duka yamaik iina Apajuijinu, niina uchijí Kristua nudau wajasé. Nuniku asamtai nigki tuke inamtinai ajumaiya duwish”, wajagmayi.
Imatiagtai veinticuatro apu aidau Apajuí emtin pekajuidaushkam, tikishmajag tsuntsumawag nijayin nugkan antig pujusag Apajuin emematuinak:
“Apu Apajuí ashí senchigtinuh, ametme tuke pujumek, yamaishkam pujau, atakea duwishkam tuke pujutnumek, duwi see tuinaji. Wagki ame dekas senchigtinaitam duka iwainmamkam, yamaik amek inamjatasam nagkamaume.
Nuniau asamin ashí nugkanmaya aidauk kajejaje, tujash ame jakau aidau inanjam dita nugká pujusag magkagtuinak, nuigtú pegkegchau takasbauji aidau diigsam kajekam suwimak susatnaitam duka, yamaik tsawantak jegae. Nuigtú amina inakem chichamjumin etsejujakú aidau, ashí amina nemagtamin aidau, aminash ajantus diigbau aidau, eme anenchatai, tuja eme anentai aidaush akiktinaitam dushakam jegae”, wajagmayi.
Tuja jega Apajuí ememattai nayaimpinum awa nunú ujanmayi. Nunikmatai kajun arca tutai chicham apakbau aajakua nu, jega Apajuí ememattain auk paan wainnabi. Nuniamunum amayi peem aidau, chaajip, ipamat aidau, ugbau, senchi bicha kakegainamujai.
Nayaimpinmaya wainchatai wantintatman wainkabiajai: Makichik nuwa, etsa etsantama imanun nugkuaju, doce yaya batsakbaun atsejaku, nantunum najama wajattaman.
Ejamtin asa, uchigmaktakamá najaimak senchi buutmayi.
Nuniai tikitchakam nayaimpinum wainchatai wantinkabi: Kuntin muun kajen kapantu wajakin, dapi niimtin, siete buuktin, diez kachují ajamu, makí makichik buuké aina nuwig atsejutaiji ajiagmayi,
ujuken nayaimpinmaya yaya aidaun jimaitukjin amaisattak amainun tajak juki nugká akakekmayi. Nunik nuwa uchigmaktatus puja nuna emtin wajanmayi, uchi yamá akiinunak yuwatatus.
Nuniai nuwak aishmagkun uchigmakmayi, ashí nugkanum niina senchijijai inamtina nuna. Tujash uchijinak jukiag Apajuí eketbaunum iwakagmayi.
Dutijuam nuwak, Apajuí mil doscientos sesenta tsawantai pujusá yumainun uwegshunum umigkauwa nui tupikakmayi.
Nu nuniku ai nayaimpinum Apajuí pujutain, nayaimpinmaya aentsú apuji aina nuwiya Miguel daagtin ashí niina suntajijai maaniabi, kuntin kajen ashí ni suntaji aina nujai.
Nunika maaniamunum Miguel ni suntajijai kuntin kajen ashí ni suntaji aina nunak depetuk, nayaimpinum pujusai tusag jiijá utsagmayi.
Dutikak nunú kuntin kajen yaunchuk dapi tujakbauwa nu, iwanch tuuta awagmatai, ashí nugkanum tsanumá wekaena nunak, ashí niina suntajijai nugká ajapawagmayi.
Nuna dutikamtai nayaimpinmaya senchi untsumak: “Yamaik tsawan uminkae, ni Apajuí niina senchijinig inamak aentsnak uwemtikatna nu, Kristu inamjatna dushakam. Wagki ii yachi aidaunak tsawaish kashishkam jutii Apajuiji emtin tsanumjú wekaenuwe duka jiikí ajapamu asamtai.
Ditak uwig mantamnak numpeen ukajua duwi, dita tudaujin bakumamainnak agkanmagawaju asag, tuja uwig takasbauwa nuna etsegtuinak depetmamkaje. Ditak sapigmakchaje chicham etsegku mantamnatnash, maamash jakagtatus uminas yujaidau asag.
¡Nuaduí ashí nayaimpinum batsatutigmek shiig aneastajum! Tujash ¡Wait anentajime nugkanum, nayantsanum batsatainajum nunak! Wagki iwanch tsawanji wajumak juwatka nuna dekau asa, senchi kajeká atum pujamunum akaetugmakiu asamtai”, timayi.
Kuntin muun kajen nugkanum ajapamu asa, nuwa uchin uchigmakua nuna ainmayi.
Dutiktai Apajuí nuna nuwan, jimag ukukuí nanape dekas muunta imanun susabi, dutikam nanaak uwegshunum wegak kuntin muun kajena nuna ukuktí tusa, nui kampatum mijan nuigtú jimaituk pujusmatai kuitamnaktinjin.
Tujash nuwanak nugka ayamjukmayi, nugka ujani kuntin muun kajen yumi awemamunak uwag emegkakmayi.
Nuna dutikamtai kuntin kajenuk nuwan senchi kajejuk, nuwá patayí wegantu aidau Apajuí chicham umiktajum tibaun umiinak, Jisukristu pachis etsegtuina nujai maaniatatus wejibi.
Wainkabiajai kuntin muun siete buuktin, diez kachují ajamu nayantsanmaya jiintatman. Makí makichik kachujinig atsejutai ajiagmayi. Untsu ashí buukenig Apajuí pegkegchau chichagbau agatkamuyi.
Nu kuntin wi wainkag duka, ikamyawajai betekmamtinuyi, naweg chayú nawega nuninuyi, untsu wenig leogka weniya imanuyi. Nu imana nuna tikich kuntin muun kajena nu, niina senchijin, ni inamtaijijai susabi apumea takastí tusa.
Dutikamua nuna makichik buuké jakati tusa awatbauwa nuninun wainkabiajai. Tujash nigki esama tsagagmatai, ashí aents nugkanmaya aidauk puyatjukag niina nemajiagmayi.
Nuninak, kuntin muun kajena nunú tikich kuntinun senchimtikau asamtai emematuinak, nu kuntinnashkam emematuinak: “Juna depetmainuk makichkish atsawai”, awajiagmayi.
Nu kuntinnak Apajuí idaisabi cuarenta y dos nantuí inamak, ememas chicham shiig pegkegchau aidaunash chichaak, Apajuinash pegkegchaun chichagtí tusa.
Tibau asa, Apajuin pegkegchau chichajak, Apajuí pujutaijin, ashí nayaimpinum batsamin aina nuna pachisash pegkegchau chichagmayi.
Aantsag Apajuí nemajuidaujaish maaniati nuniak depetkati tibauyi. Nuniak ashí aents nugkanmaya ditash chichaaku, jegkemtin, shuwin, puju, yagkú aina nuwish inamjati tusa idaitusbauyi.
Dutikamu asamtai ashí nugkanum batsataidauk nuna emematiagtinuyi. Uwig maamu aajakua nuna papiijin, pujutan jukitnume tusa, nugka yama najanamua duwi nagkamas daaji agatkashbau aina nunú aidau.
Ni antutaiji ajamuk antuktinme:
“Dita achiká juwam amainuk, achiká jukimu agtatui. Tuja dita espadayai maam amainuk, espadayai maam agtatui.” Jujú nuniamunum Apajuí aentsji aidauk, waitiamu katsuntan unuimamain ainawai, nuninak emamkemas pujuinak, Apajuiyai kajinas anentaimain ainawai.
Nu nuniku ai, tikich kuntin muun nugkanmaya jiinun wainkabiajai. Duka jimag kachují uwigdaujai betekak ajibi, tujash chichaakug kuntin muun kajena nujai betek chichabi.
Duka tikich nayantsanmaya kuntin buuken awatbau tsagajua nuna senchijí susamuyi, dutikamu asa nugkanum aents batsamin aidaunak: “Nayantsanmaya kuntin jiinkiuwa nu ememattajum”, timayi.
Tusa kuashat wainchatain iwainabi, dutikak ashí aents wainainamunum nayaimpinmayan jiin nugká ajuibi.
Nuna dutika tikich kuntina nuna emtin iwainag takau asa, nugká batsamin aidaunak tsanubi. Nuniau asa kuntin espadayai tsupikbau aajakú iwaaka nu dakumkajum najanatajum, tusa nugkanmaya aents aidaun inagmayi.
Tiajam nuna dakumak najanawagmatai, tikich kuntin nugkanmaya jiinkiuwa nunú, niina senchijin susa mayain egketuk chichamtikabi. Dutikam nu chichaak: “Ashí aents mina emematjuinachuk kajeam agtatui,
nuigtushkam ashí aents eme anentsá diishtai, eme anentai aidau, wiyakuch aidau, ujunauch aidau, inaku waitkashtai, inatai aidaushkam nijayin, nuniachkush uwejé untsujin agatkamu agtinme,
tuja agatjashbau aidauk, nuniachkush kuntinu daajiya nunakesh takakchauk, tuja kuntinu daajiya nunú numerowai agagbaukesh atsugbauk, sujutnash sujumainchau, tuja sumatnash sumamainchau agtinme”, timayi.
Juwig kuashat unuimat atsumnawai. Ni dekat ajamuk dekapagti kuntinu numerojiya nuna. Duka makichik aentsua nuna numerojiyai. Nunú numerok seiscientos sesenta y seis tawa juuwai.
Nunikmatai ciento cuarenta y cuatro mil aents, nijainum Uwijan daaji, tuja Uwijá Apajiya nuna daaji agatkamu, Uwigjai muja Sión tutainum ijunag wajattaman wainkabiajai.
Nuniamunum nayaimpinmayan antukbaijai, tuna dujaji uutama imatak, senchi chaajip patak wajukeama imatuinak, awattai arpa awatin aidau ijunag awatbau wajukea imatun.
Imatuinak apu aidau, cuatro iwaaku aina nujai tenteam, Apajuí ejapeen eketa nuna emtin wajantag, yamajam kantamtain kantabiagmayi. Nunú kantamtai yamagma nunak makichkish tikichik unuimamaichagmayi, imá ciento cuarenta y cuatro mil aents nugkanmaya uwemtikamua duke dekagmayi.
Nunú aidauk makichkish Apajuijaig kanachagmayi, imá Apajuinak eme anentus diinak, tuwí Uwig wegawa nunitaish niijaig wekayagmayi. Ditak ashí aents nugkanmaya aina nuwiya nagkamku uwemtikjamu ainawai, Apajuijai tuja Uwigjaishkam ijutkau pujustinme tusa.
Nuigtushkam ditak pegkegchaujish atsugbau, waitjuamujish atsugbau asag, Apajuí emtin ijudiagmayi.
Wainkabiajai tikich nayaimpinmaya aents, nayaimpi ejapeen nanamun, nunú ashí nugkanmaya ditash chichaaku aidau, jegkemtin, shuwin, puju, yagkú aina nuna ujaktinuyi, yamajam chicham tuke atina nuna.
Nunik senchi untsumak: “Apajuí ishamsajum ememattajum, ni aents pegkegchau aidaun suwimkan susatna duka hora jegau asamtai. Ememattajum Apajuí nayaimpin, nugkan, nayantsan, yumi pukuni jiinaidaunash ashí najankauwa nunú”, timayi.
Tai nuna ukujin patatkau tikich nanaak minis: “¡Yaakat Babilonia muunta nunak tsaikaje, tsaikaje! ¡Ashí nugkanmaya aidaunak ni pegkegchau takaamujiya nuna takamtikak, apajimtai aina nu umigkatajum tusashkam jintinkagtuau asamtai!” wajabi.
Nuniai kampatuma dushakam nanaak minis senchi untsumak: “Kuntin muunta nuna emematuk, nuniachkush dakumkamua nunakesh emematak nijayinkish, uwejinkesh agatkamu aina nunak,
Apajuí senchi kajeká suwimkan suwak, niina aentsji nayaimpinmaya aidaush ijunas dii ijunaig, Uwijash wajaig jii azufrejai pachimjamua nui utsaatnai.
Dita nui waitiaku batsatbauk, jii senchi kegaku bukuitamuk tuke kajinkashtinai. Imannum batsamsagtinai kuntin muunta nuna emematiaju aidau, nuniachkush kuntinun daajiya nuna nijayin, uwejinkish agatmamkau aidauk, kashi tsawaish makichkish ayamtsuk tuke waitú batsamtinai.”
¡Apajuí aentsji aidauk, ichichmamag pujusag utugchat waitiamu ataish katsuntan unuimamain ainawai! ¡Nuninak Apajuí chicham umiktajum tibauwa nunash imatiksag umiinak, Jisusaish kajinas anentaimain ainawai!
Antukbaijai nayaimpinmaya untsujuk: “Agagta: Shiig aneasagtatui Apu Jisusan umijus jakau aidauk, tuja yamaya juwi nagkamas jakau aidaushkam.” Nuna tutai, Wakaní Pegkeji chichaak: “Dekaske, dita takaak waituina nunak ayamsagtatui, nuninak shiig aneasagtatui dita takasbaujin akiinam.”
Niimkaman wainkabiajai yujagkim pujunum, Apajuí Uchijiyaitak Aentsmaga Akiinau aajakua numamtin, atsejutai oro najanamun atsejaku, ajak juutai hoz tutain shiig etsa etsaké awajsamun takus ekeemtatman.
Nuniai jega Apajuí ememattainmaya makichik nayaimpinmaya aents jiinki, nunú yujagminum eketa nuna senchi untsuká: “Pai, yamaik tsawantak jegae, nugkanmaya ajak aidau uminag tsamakaja au juuktá”, timayi.
Tama yujagminum eketa nunú nugkanum jegaa, hozjijai tsupig ajaknak juukmayi.
Dutikamtai jega Apajuí ememattai nayaimpinum awa nuwiya, tikich nayaimpinmaya aents dushakam hoz shiig etsa etsaké awajsamun takus jiinkibi.
Nuniai tikich nayaimpinmaya aents, jii ekemamainnum senchijí ajamu altarnumia jiinkibi. Nunik hoz etsakamun takaka nuna senchi untsuká: “¡Hoz etsakamu takakam duwi uva tsamakaja aanú tsupijam juuktá!”, timayi.
Tima nayaimpinmaya aents hozan takusá wajaushkam, nugká uva tsamakun tsupig yajuak, uva dajaja ijutainum chimpiabi ijunjati tusa, duka Apajuí suwimkaji ishamaina nuna iwainabi.
Uvanak yaaktan ukumtikiag ijujagmayi, tuja uva ijutainmaya numpa betsak caballo weniya aatus amugmayi. Nuniak trescientos kilómetros tumain nugkan ukatkabi.
Wainkabiajai, vidrio saawi nayantsa imannum jii keegama numamtin atatman. Nui ijudiagmayi Apajuí arpa susamun takuinaku, kuntin muun dakumkamu emematchaju aidau, kuntinu daaji numerowai agatjata tamash dakitjaju aina nunú.
Nunú aidau kantabiagmayi Moisés Apajuí inake aajakú kantamamua nuna, nuigtú Uwijá kantamtaijiya nujai, nuninak: “Apu Apajuí ashí senchigtinuh, ashí ame takasbau aina duka shiig muuntai, anentai jegagmaitsui. Ame dutikam duka pegkejai, dekaskenum aikame. Amek ashí nugkanmaya aina nuna Apujiyaitme.
Apuh, ashí aents aidauk aminak eme anenjamas emematjupainawai, wagki imá amek pegkejam asamin. Iman asamin ashí nugkanmaya aidauk kautjamak emematjabiagtatui, wagki ame dekas pegkeg dutikam nunak ashí dekagmaidau asag”, wajaagmayi.
Juna tusa inagnakagmatai niimkaman, nayaimpinum jega Apajuí ememattainum tesamu shiig pegkejam tutaiya nu ujankui, chicham umiktin kayanum agagbau aun wainkabiajai.
Nunik ujanmatai siete nayaimpinmaya aents, suwimak sukagtustinun makí makichik takuinaku aidau jiinjagmayi, duka jaanch puju dekas pegkeg tsuwatchau winchamtin wajaknun nugkuaju aidau, akachumtai oro najanamun detsepega aatus akachumau agmayi.
Jega Apajuí ememattaiya nunak, bukuiti akijuabi. Nu bukuitamua duka Apajuí imanjiya nuna, nuigtú Apajuí senchijiya nuna iwainabi. Imaaniku asamtai siete nayaimpinmaya aents aidau, makí makichik suwimak sukagtustin aimjamun takuinaka nuna ashimtsaigkik, makichkish waimainchau agmayi.
Antukbaijai jega Apajuí ememattainmaya senchi untsumak, siete nayaimpinmaya aents aina nuna chichajak: “Wetajum nunikjum siete copanum Apajuí suwimak sukagtustinji aimjamua nu nugká ukagtajum”, tabaun.
Timatai dekatkauwa nu we, copanum aimkamua nuna nugká ukagmayi. Dutikamtai ashí aents kuntinu daajiya nu agatjamu aidau, nuigtú kuntin dakumká najanamun emematiaju aina duka, kuchapjukag najaimainak senchi waitiagmayi.
Tuja nayaimpinmaya aents jimaja ju copanum aimkamua nuna, nayantsanum ukagmayi. Dutikamtai nayantsak numpa wajasmayi, aents maamu numpega iman. Imanikmatai ashí nayantsanum batsamin aidauk jinawagmayi.
Nuniai nayaimpinmaya aents kampatuma ju copanum aimkamua nuna, namak aidaunum, yumí pukuni jiintaiji aidaunum ukagmayi, dutikam numpa wajasagmayi.
Nu yumin ukatjauwa nu chichaamun antukbaijai: “Apuh, amek pegkeg takauwaitme, iman asam juka jutikaume. Apajuiyah pegkegmah, amek tuke pujuwaitme,
wagki ditak amina aentsjum aidaun, nuigtú chichamjumin etsejin aidaunash mainak numpen ukajaju asagmatai, ameshkam dutiksamek numpa amame. ¡Dekaskenum ditak aikam amain ainawai!”
Nuigtush altar puja nuwiya: “Apu Apajuí ashí senchigtinuh, ame jutikam juka pegkejai, dekas jutikame”, tabaun antukbaijai.
Nu dutikamtai cuatro nayaimpinmaya aentsua nu, copanum aimkamua nuna etsan ukatjabi. Dutikam senchi etsantak, jii kegama imaniak aents aidaun apeati tusa.
Dutikamtai aents aidauk shiig ishamainun esagmayi. Imaninakush pegkegchaujin idaisag Apajuin ememattsuk, Apajuí senchigtin asa nuna imatikaunash ayatak pegkegchaunak chichajiagmayi.
Nuniai cinco nayaimpinmaya aentsua nu, copanum aimkamua nuna kuntinu ekeemsa inamtaijin ukagmayi. Dutikamtai niina inamtaijig suwe wajasmayi. Aents aidauk iyashin najaimainak inayin esagmayi,
imaninakush pegkegchau takainamujin idayas pujutjin yapajitsuk, ayatak pegkegchaunak Apajuinak chichajiagmayi, kuchapjin najaimainak, nuigtú etsa apeam esamujinash senchi najaimaidau asag.
Nuigtú seis nayaimpinmaya aentsua nu, copanum aimkamua nuna namak Eufrates muunta nui ukagmayi. Dutikamtai namakak kuyua buku wajasmayi, apu etsá minitainia aidau niina suntajijai katiagtinme tusa.
Nu nunikbaunum wainkabiajai kuntin muun kajena nuna weninia, nuigtú tikich kuntina nuna weninia, waitá etsegna nuna weniniashkam, kampatum wakan pegkegchau kuwauwa nuní niimtin aidau jiinaidaun.
Duka wakan iwanchdau wainchatain iwainag takainak, Apajuí ashí senchigtina nu, pegkegchau aidaun suwimkan susatna nu tsawan jegatai maaniatnujin, ashí nugkanmaya apun ijumjatatus wekaetitna nu agmayi.
Dutika apu aidaunak ijumjabi hebreo chichamnum nugka Armagedón tutaya nui. “Adeagtajum Jisus chichaak: Wika kasajai betekmamtuk pachiachmau minittajai. Shiig aneasagtinai aents mina dakajuinak pegkegchaun takatsuk batsataina nunú aidauk. Ditak wi minitaish datsanjugchagtin ainawai”, tiuwa nu.
Siete nayaimpinmaya aentsua nu copanum aimkamua nuna dasenum ukagmayi. Dutikamtai jega Apajuí ememattai nayaim awa nuwiya, Apajuí ekeemtaijinia senchi untsumak: Yamaik suwimkak junik ashimnake, timayi.
Nuna timatai ipamat, chaajip, peem aidaujai senchi pampaidiagmayi. Imatbaunum nugkak yama nagkamak aents batsamsauwa duwi nagkamsash imanika ugchatain senchi ugmayi.
Imaniau asamtai Babilonia yaakat dekas muunta duka, kampatuma imajin puunag kanagmayi. Nunisag ashí yaakat nugkanmaya aidauk yumpunawagmayi. Apajuí yaakat Babilonia pegkegchaujinak kajimatjukchau asa, suwimkan suwak kajejuk imatikabi.
Ashí ajuntaik muja aidaujai megkaejagmayi.
Nuigtushkam bicha muun cuarenta kilo tumainun nagkaesau aentsnak kaketiagmayi. Nu suwimak imá ishamain asamtai, Apajuin pegkegchaun chichajiagmayi.
Siete nayaimpinmaya aents siete suwimak aimjamun ukajú aina nuwiya, makichik mina tajuntujun chichagtak: “Wegajai, nuwa dekas iman akiká takatai kuashat namak aidaunum eketa nu suwimak susatnun iwaintuktajame.
Nunú nuwa nujai nugkanmaya apuk ijunjaje, apajimtai aina nuna emematiagtatus, aantsag ashí nugkanmaya aidaushkam nujai pegkegchaun takainak nampejaje”, tujutmayi.
Nuna Wakaní Pegkeji iwaintugkamtai, nayaimpinmaya aents uwegshunum jujukmayi. Nui wainkabiajai kuntin muun kapantu, siete buuktin, diez kachují ajamu, ashí iyashin Apajuí pegkegchau chichagbau agatkamunum makichik nuwa ekeemtatman.
Nunú nuwak jaanch yamakaitkau kapantujai pachimjugbaun pegauwayi. Tuja nigka ayatak oroik, kaya pegkejuch akik aina duwi, kayauch perla tutai aina nujai iwagmamjauyi. Takakuyi makichik copa ayatak orok najanamun, nuanuig piyakuyi ashí pegkegchau dakitmain aidau, wainka apajimtai ememattai aina nujai.
Nu dutikamuitkui diikman, nu nuwak, aents Apajuinu aina nuna numpen, duwik Jisukristu chichamen pachis etsejuidau asagmatai maawagmawa nuna numpenash uwag nampeká ekeemayi. Nuna wainkan puyatkabiajai.
Nuniai nayaimpinmaya aents chichagtak: “¿Wagka imanikmesh puyatame?” tujutmayi. “Ju nuwash wajukatnuna aniawa, nunak wi shiig ujaktajame, kuntin siete buuktin, siete kachují ajamunum nuwa entsatka nuna pachisan.
Kuntin muun kapantu wainkaum duka duwik pujujakuí, tujash jakau asa yamaik atsawai. Nuninaitak ataktú nantaki jiinkittawai, waa muun ishamain akaga nuwiya, nunik ni suwimak jukitnujin jegatatus. Ashí nugkanum batsata nu, yama nugka najannaig pujutan jukitin atí tusa daaji agatkashbau aidauk, nuna wainkag senchi puyatkagtin ainawai.
“Juajuí dekanattawai yaki yachaita, yaki shiijash antawa nunú: Siete buukega duka, siete mujanum nuwa eketa nuna iwainawai, duka siete apu ainawai.
Cinco apua duka megkaejaje. Nunikmatai makichik apuk inamui tuja makichik eke inamtsui, tujash nu inamkug dukap pujus inamjashtatui.
Nunú kuntin muun kapantu duwik pujujakú jakau asa atsa nunuke, ataktú apu we inamak ocho apu atatui, duka siete apu aajakua nuwiyagke, nigka suwimak tuke atina nui wetata nunú.
“Diez kachují aidau wainkaum duka, diez apu eke dita inabaujin nagkamainatsu nuna iwainawai. Tujash nunú aidauk kuntin muun kapantua nujai ijunag makichik horayaik inamjagtinai.
Ditak makichkia nunak dutikawagtatus anentaimtuidau asag, ashí ditá inamtaijiya nunak, nunú kuntin muun kapantua nu inamjati tusag idaitusagtinuyi.
Dutikawag Uwigjai maadiawagtatui. Tujash Uwig ditanak depetkagtatui, Apajuí untsuká etegjamu imá ni tabaunak betek umijin aidau Uwigjai ijuna nujai; wagki nigka apu aidaun Apuji, nuigtú ashí apu nugkanum inamin aina nuna Apujiya ibau asa.”
Junashkam nayaimpinmaya aentsua duke: “Ame namak aidaunum nuwa akiká takatai eketu wainkamum duka, ashí aents ashí nugkanmaya, ditash chichaaku aidau, nugka muunnumia aidau, ashí yaaktanmaya aina nuna iwainawai.
Nunú diez kachují ajamu wainkaum duka, diez apu aina nuuwai. Nunú apu aidau kuntin muun kapantua nujai, aents nu yaaktanum batsatunak kajegkag, yaaktan tsainak ashí wajiijinak yajutkag wainak ukukiagtinai. Nunú yaaktanmaya aidauk, apajimtai aina nu ememattajum tusa jintinkagtujakajui.
Nu nunikaja nunak, Apajuí dita anentaimtuina nunak umiktinme tusa anentaimtanak susajui. Dutikamu asag ditá inamtaijiya nunak, kuntin muun kapantua nuna idaitusag pujuinai, Apajuí tibaujiya nunú uminkati tusa.
Ame nuwa wainkaum duka yaakat muunta nuuwai, ashí apu aidaun ina nunú”, tujutmayi.
Juna wainkan, tikich nayaimpinmaya aents dekas senchigtin, niina tsaaptinjinig nugkanak tsawan awajus akagun wainkabiajai.
Nuniak shiig senchi untsumak: “¡Yaakat Babilonia muunta nunak tsaikaje, tsaikaje! ¡Yamaik ashí wakan pegkegchau aina nuna batsamtai, nuigtú chigki tsuumain dakittsá diitai aidau batsamtai wajasé!
Nunú nuwa pegkegchau takaamua dutiksag, ashí nugkanmaya aidauk nujai pegkegchaun takainak, ditá apajimtaiji aidaun emematuinak nampejaje. Nunisag nugkanmaya apu aidaushkam niijai pegkegchaun takasaje. Wají sujin aidaushkam nunú nuwa senchi wakejamujiya nuna suwinak wiyakchameawaje”, timayi.
Tikich nayaimpinmaya chichaak: “Mina aentsug aidautigmek, aanú yaaktanum pujutsuk jiinjatajum, anuí pujusjum anuiya pegkegchau takaakjum, dita suwimak juwamush jukijum,
aanú yaaktanmaya aidau tudaujig nayaimpinak antiastatak wajasú asamtai, Apajuí ditanak suwimkan susagtatui,
aanú nuwa tikichin pegkegchau awajkauwa dutiksagmek, niishkam pegkegchau awajkatajum. Ni tikichin waitkasua nuna nagkaesau nigka waitkastajum. Ni pegkegchau awajkagtak waitkagmajakua nuna nagkaesau pegkegchau awajkujum waitkastajum.
Dutikakjum ni ememas shiig aneas pujusua dutiksagmek, ni senchi waitiak buuttinjiya dushakam susatajum, ni anentaimsag: Wika juwig apujai betek wajasan eketjai, wajenash wajechuitjai, nunin asan tuke waittsashtinaitjai tumamá wajakua duwi,
makichik tsawanta duwik ashí ni waitiamujig ajittawai: Jaamuji, buutbauji, yapajamuji, inagnamunum jinum apeam atata nunú. Apu Apajuí ashí senchigtina nu ni suwimak jukitnujin dutikattawai.”
Nugkanmaya apu aidau nunú nuwajai wakeesag pegkegchaun takasú aidauk, nuwa kegak bukuitamun wainkag buutiagtinai,
nu imanik suwimkan juwak waittai, wainkag ikaag ijunas: “¡Wait anentajame ame dekas Babilonia yaakat muun senchigtin aajakuitkum, pachiachmau suwimak juwakum waitiam duwi!”, awajiagmayi.
Wají sujin aidaushkam buutiagtinai nu yaaktan anentaimtusag, nuigtuk ditá wajiijin sumagmainuk atsustin asamtai.
Ditá wajiiji oro, jiju plata tutai, kaya pegkeg akik aidau, perla aidau, jaanch puju dekas pegkeg, jaanch yamakaitkau, seda, ashí numi kugkuin aidau, ashí wají elefante naijai najanamun, ashí wají numi pegkeg aidaujai najankamu, cobre, jiju katsujam, kaya mármol tutai,
nuigtú canela, kugkuin aidau, incienso, mirra, puwag aidau, vino, aceite, harina dekas pegkeg aidau, trigo, kuntin takamtiktai aidau, uwig aidau, carro tutai caballo japitai aidau, aents inak agtin aidaunashkam ashí sumajakuí.
Nunin asamtai yaaktan chichajuinak: “¡Ame wají dekas pegkeg aidau imá wakejuyum duka, yamaik atsugtamsae! Ashí amina wajiijum shiig pegkeg aidau ajutjama duka tuke igkugchatnaitme”, awajiagmayi.
Nunú wajiin sujin aidauk, nuna suwinak wiyakuch waigkú aina nunú, yaakat suwimak suwamu ishamain wajatai, ikaa wajantag anentain idajuk buutuinak:
“¡Wait anentajai yaakat muunta nuna! jaanch dekas pegkeg najanamun, jaanch yamakaitkau kapantujai pachimjugbaun nugkug, oro, perla, kaya pegkeg aidaujai nuwa iwagmamaina ibauwe nunak,
¡pachiachmau imanika wiyakchameamujiya duka esagkae!” tiagtinai. Nuigtushkam ashí lanchá anuntin aidau, nui chimpimag yujau aidau, nui takau aidaush, ashí aents nayantsanum takau aina nujai ikaag ijunas,
yaakat esaak bukuitamujin diisag: “Tikich yaakat jujú yaakat muunta ibagjai betekmamtin tumainuk atsawapita”, wajagtinai.
Tusag wake besemag dekapenak nugka yukuukuntun jukiag, buuken yukuajag senchi untsumak buutuinak: “¡Wait anentajai, wait anentajai yaakat muunta nuna! Ashí lanchagtin aidautinak nigki wiyakuch etabiajuitak pachiachmau imanik esaké”, wajagmayi.
“Nayaim batsatutijum pegkejam aidautijum, Jisus chicham etsegtugkatajum tusa ishiakbau aidautigmesh, Apajuí etsegtin aidautigmeshkam ju imania jujú diisjum dakujustajum. Wagki Apajuí atumin iikmatjamak niinak imatikau asamtai”, timayi.
Nuna timatai, nayaimpinmaya aents dekas senchigtin, kaya muuntan juki nayantsanum ajapeak: “Jujai betekak yaakat Babilonia muunta aushkam ajapeam atatui, nunikmataig ajumaish wainkashtin ainawai.
Dutikamu asamtai nuwi arpa awatbau, pigkuí umpuamu, trompeta umpuamu, aents nui pujus takau, yutain dekedaukesh tuke antuekashtinai.
Nuigtú jii ekemamukesh, nuwediagtai jistamainak pampainamukesh tuke antuekashtinai. Amina wajiigmin sujutjamajakajua duka, nugkanmag dita imá senchigtin aajakú asamtai, ame tunchigminig ashí nugkanmaya aents aidauk tsanujú asam.
Wagki jujú yaaktanum maawaju ainawai Apajuí etsegtin aidaun, aents pegkejam aidaunash, nuigtú ashí aents Apajuí umijin aidaunashkam”, timayi.
Nunú nagkaemakmatai aents kuashat ijunag senchi untsumkag: “¡Yajautsui! Apajuí jutiin uwemtijamja duka, nigka ashí senchigtina ibau asamtai emematiagmi,
wagki Apajuik, dekaskenum pegkeja nunak dutikin asa, nuwa akiká takataiya nunú ashí aents aidaun, apajimtai ememattajum tusa jintintuau asamtai suwimkan susae. Nigka Apajuí inake aidaun kajegkú asamtai, Apajuí iikmak niinak suwimkan suwak aikae”, wajaidaun antukbaijai.
Nunikag ataktushkam awentsag: “¡Yajautsui! Nuwa akika takaaku tuwagtai esaak bukuita duka ajumaish tuke megkaekashtinai.”
Timatai veinticuatro apu aidau cuatro iwaaku aidaujai, Apajuí niina ekeemtaijin eketun tikishmatjag tsuntsumawag nijayin nugkan antig pujusag emematuinak: “¡Yajautsui! Aatus atí”, tiagmayi.
Nuna tiagtai nunú ekeemtaiya nuwiya chichaak: “¡Ashí niina inake aidautigmesh, eme anentsá diitai, eme anentsá diishtai aidautigmesh, iina Apajuijiya duke ememattajum!” tabaun antukbaijai.
Nuigtushkam antukbaijai kuashat aents ijunag chichainak wajukmaina imatak, tuna dujaji uutama imatak, ipamat pampamu wajukea imatuinak: “¡Yajautsui! Iina Apuji Apajuí ashí senchigtina nu inabaun nagkamu asamtai,
shiig aneasaja dakujuinaku nigki emematiagmi, wagki Uwig nuwenbau tsawan jegau asamtai, niina nuweg yamaik uminkae,
nuniku asamtai jaanch dekas pegkeg najanamu tsuwatchau winchamtinun apegae, duka Apajuinu pegkediaju aidau pegkeg takasbauji aina nuna iwainawai”, wajaidaun.
Tutai nayaimpinmaya aents chichagtak: “Agagta: Shiig aneasagtatui Uwig nuwenku yuwamunum ipaamu aidauk.” Nuigtushkam chichagtak: “Juka chichamak Apajuinu dekaskea nuuwai”, tujutmayi.
Tujutkui ni wajamunum tikishmagbaijai niina ememattasan, nuniai: “Ankaipa wika Apajuí inakegaitjai. Ame, amina yatsum aidaujai Jisus chichakbau betek umijin ainajum wisha annuketjai. Dekas Apajuí emematta.” Jisus chicham jintinkagtuamua nunuwai aents aidaun, ditash dutiksag etsegkatnume tusa wakemitka duka tujutmayi.
Nunikan wainkabiajai nayaim ujanmatai, caballo pujunum “Betek Umin” “Dekaskenak Chichau” daagtin entsatkau ekeemtatman. Nigka suwimkan jukitnume takush dekas dutikmaina nuna dutiknuyi, tuja shiwajijai maaniakush dekas nunimainun maaninuyi.
Nuna jii aidauk, jii kegak wajukeama imanibi. Untsu ni buuken kuashat atsejutaiji ajibi. Tikich daaji agatjamush ajibi, tujash nunak imá nigki dekabi.
Tuja jaanch nugkuagbaujig numpai numpeagbauyi, duka: “Apajuí Chichame” daagtinuyi.
Nayaimpinmaya suntag aidauk jaanch dekas pegkeg puju tsuwatchau aidaun nugkuinasua, caballo puju aidaunum entsatkau midiagmayi.
Tuja Apajuí Chichame daagtina nuna weninia espada empek wajakin jiinmayi. Nunú espadaya duwi ashí nugkanmaya aents aidaunak depetuk, niina senchijijai inamjatnuyi. Apajuí ashí senchigtina nu, ni suwimkaji ishamaina nuna aents aidaun suwakug, uva yumiji jukitasa neje najatia numamtuk awajkatnuyi.
Ni jaanch nugkuagbaujin, niina bakuin: “Apu nugkanum inamin aina nuna apuji”, tabau agatkamuyi.
Nuigtú wainkabiajai makichik nayaimpinmaya aents etsanum wajas, ashí chigki agkajunum nanaak yujau aidaun senchi untsuak: “Minitajum, nunikjum juwi ijunjajum, Apajuí yutain kuashat umiká ju yuwatajum,
nugkanmaya apu aidau neje, suntajá apuji neje, aents kakagman neje, caballo neje, nui entsamin aidaun neje, ashí aents inascham agkan batsamin, inaku waitkatai, eme anenchatai, eme anentai aina juna neje aidau amuktajum”, timayi.
Juna timatai niimkaman wainkabiajai kuntin muun, nugkanmaya apu aina nuna suntaji aidaujai tuwakag ijuntatman. Nunik caballo pujunum entsatkau ashí ni suntaji aina nujai maaniatatus.
Nunittaman kuntin muunta nunak achikmayi. Dutikak tikich waitá etsegna nunashkam achikmayi. Duka kuntin muunta nuna emtin wainchatain iwainak, aents kuntin muunta nuna daajin nijayin agatmamkag nu dakumkamunashkam emematuidaun tsanujua nuna. Nunak kuntin muunta nujai apatuk iwaakun kucha jii azufrejai pachimjamu kee abaunum ajuabi.
Tuja nuna suntaji aidaunak, caballo pujunum entsatka nuna weninia espada jiina duwi ijinabi. Dutikamtai ashí nanamtin aidau nunú nejen yuwawag ejemakagmayi.
Wainkabiajai nayaimpinmaya aents waa muun ishamaina nuna yawijin takus, cadena muunjai takaku nayaimpinmaya akaetatman.
Nunik akaiki kuntin muun kajen yaunchuk “dapi” tujakbauwa nu, iwanch tuuta awagmataiya nuna achiká jigkagmayi mil mijadai pujustí tusa.
Dutika waa muun ishamain akaga duwi egkea shiig epeni ukukmayi, juwig pujus mil mijanan ejeti, jiinki ashí aents aina nuna tsanujai tusa. Nuna mil mijanan ejematai wajumchik tsawanchik atia akupkatnuyi.
Nuigtú wainkabiajai ekeemtai aidaun, nui pekabiagmayi inamjatnume tusa senchi susamu aidau. Nuigtushkam wainkabiajai Jisusan pachis, nuigtú Apajuí chichamen etsejiagtai buuké tsupigka maamu aidau wakanin. Ditak kuntin muunta nunak, nu dakumkamunakesh emematchaju, kuntinu daajigkesh nijayin uwejinkesh agatkashbau aajakú aidau, ataktú nantajag Kristujai mil mijan inamjagtatus nuniagmayi.
Nunuwai dekatkau nantamu atina nunú, tujash tikich aidauk mil mijan jegamtai nantajagtinuyi.
Shiig aneasagtin ainawai Apajuí aentsji aidau dekatkau nantajagtin aina duwi nantakiu aidauk. Nunú aidauk Apajuijaig tuke kanakchagtinai, ayatak Apajuí Jisukristu sacerdoteji waigkag, Kristujai mil mijadai inamjagtin ainawai.
Nunú mil mijan jegamtai, iwanch achikam pujaushkam akupnaktinai.
Nunikag ashí nugkan jamajag mininak, yaakat Jerusalén Apajuí aneetaijiya nuwi pegkejam aidau batsataidaun tenteawag apakagmayi. Nuniagtatman Apajuí nayaimpinmaya jiin ajuntug ashí apekmayi.
Tuja iwanch ditan tsanujakua nunak kucha jii azufrejai pachimjamua nui ajuabi, kuntin muun tikich kuntin waitá etsegna nujai egketainamunum. Ditak kashi tsawaijai tuke waitú chimpibiagtinai.
Wainkabiajai ekeemtai muun pujunum Apajuí ekeemtatman. Nugkak, nayaimpijai Apajuí nui ekeemsamtai shiig atsusagmayi. Nuniku asamtai awenaik wainnakchabi.
Wainkabiajai aents jakau aidau, eme anentsá diitai, eme anentsá diishtai aidaujai Apajuí emtin ijuntatman. Nunikmatai Apajuí: “Papí ujaktajum aents iwaaku pujusá takasbauji agatkamua nunú, tuja tikich papí tuke batsamsatin aidaun daaji agatkamua dushakam ujaktajum” tusa, Apajuik, nunú papinumian diis dita takasbaujin waituk, duti dutiksag suwimkanak suwagmayi.
Nayantsanum jakekú aidaush, nugkanum jakau aidaujai ashí nantajagmayi. Dita nugká iwaaku pujusá takasbaujiya nuna Apajuí tujutti tus. Nunikagmatai, makí makichik ditá takatjin diijus, akanmayi.
Dutika jata nunak, jakau wakaní batsamtaijiya nujai kucha jii kegak wajukea imania nui ajugmayi. Nuuwai Apajuijai tuke kanaaku kanaamu atina nu.
Aents pujutan jukitin agattaiya nui papiinum daaji agatjashbau aidaunak nui utsaawagmayi.
Wi dekas wainkabiajai yaakat pegkejam yamajam Jerusalegka nu Apajuí eketbaunmaya akaetatman. Yaakat yamagma duka nuwa aishinu shiig iwagmamjauwama imanuyi.
Nuniamunum nayaimpinmaya senchi untsumak: “Yamaik Apajuí aents aidaujai ijunag pujustatui. Ditak niina aentsji atinai, tuja ni ditá Apajuiji atinai.
Nuniau asa ashí ditá negaikinak emegkatjatnai. Atsutnai jaamu, buutbau, waitiaku untsubau, najaimamu aidaushkam. Wagki duwik aajakua duka ashimnaku asamtai”, timayi.
Apajuí niina ekeemtaijin eketu chichaak: “Witjai ashí wají aidaun yamajam emaunuk”, timayi. Nuna ti: “Agagta, ju chicham aina juka, dekaskea duke asa betek uminkatin ainawai”, tujutmayi.
Nuigtú chichaak: “Yamaik ashimnake. Witjai nagkamsan ashí wají aidaun najankaunuk, tuja wikitjai nu wají aidauk nagkanjati titinaitag nunashkam, aents kitabaunak yumi pujutá sukagtin pukuni jiina nuwiyan wainkauch agtatjai.
Depetmakaju aidaunak ashí wajiin susatnaitjai. Wi ditá Apajuiji atatjai, tuja dita mina uchig agtatui.
Tujash sapig aidau, dekaskeapi tuchau, kajegkagtin, magkagtin, tsanijimtanak yujajin, wawejatin, apajimtain emematin, ashí wait aidaujai kucha jii azufrejai pachimjamu kee awa nui chimpimawagtinai. Nuuwai Apajuijai tuke kanaaku kanaamu atina nu”, timayi.
Juna tujutmatai, siete nayaimpinmaya aents suwimak aimjamun ukajajua nuwiya inagnak ukajua nu tajuntujun: “Wegajai, wi Uwig nuwatkatna nuna iwaintuktajame”, tujutmayi.
Nuna tusa Wakaní Pegkeji iwaintugkamtai, nayaimpinmaya aents muja muun yakí jiitkaunum jujukí iwagkabi. Dutika nayaimpinmaya yaakat Jerusalén pegkejam dekas Apajuí eketbaunmaya akagun iwaintugkabi.
Yaaktak Apajuí etsantajinig etsanmayi, nunú etsanbaujiya duka kaya dekas pegkeg jaspe, diamante, vidrio saawiya imanuyi.
Yaakat peegmagbauk muun yakí jiikbauyi, nuanuí doce waiti ajibi. Nunú waiti aina nuwig makí makichik nayaimpinmaya aents wajagmayi. Nu waiti aina nuwig Israelan uchijí doce aajakajua nuna daaji agatkamuyi.
Makí makichik yaakta yantame aina nuwig, kampá kampatum waiti ajiagmayi.
Yaaktak doce kaya batsatua nui ekeni peegjamuyi, nunú kaya aina nuwig Uwig chicham etsegtugkata tusa ishiakbau doce aajakajua nuna daaji agatkamuyi.
Nunú mina aujta duka dekaapatai tagkana nuninun ayatak orok najanamun takakuyi, yaakat peegmagbaujiya nuna ashí waitiji aina nujai dekaapatnun.
Yaakta duka ashí yantameg nuní nuninuk agmayi, esantig wegkantijai betekayi. Nuna nayaimpinmaya aents ni tagkan takakbauwa duwi dekaapabi, dutikam dosmil doscientos kilómetros ajibi. Esantí, yakintí, wegkantí aina duka ashí nuní nuninuk agmayi.
Nuigtú yaakat peegjamua nuna dupantinak sesenta y cinco metros dekaapabi, aentstí dekaapau ainag dutiksag.
Nunú peegkak kaya jaspe tutaya duwi peegmagbauyi. Untsu yaaktak ayatak orok najanamuyi, iman asa vidrio saawi tsuwatchauwa imanuyi.
Yaakat peegmaku doce kaya batsatuamua duka, makí makichik kaya dekas pegkeg aina duwi iwajamuyi: Nagkamchak kaya nu diamante tutayai iwajamuyi, jimaja ju zafirowai, kampatuma ju kaya ágata tutaiyai, cuatroa ju esmeraldayai,
cincoa ju kaya óniceyai, seisa ju cornalinayai, sieteya ju crisolitowai, ochoa ju kaya berilowai, nueveya ju topaciowai, dieza ju crisoprasuwai, onceya ju kaya jacintowai, doceya ju amatistayai, ju aina jujai iwagkamu agmayi.
Doce waiti aina duka kaya perla tutaiya nu agmayi, nunin asa makí makichik waiti aina duka kaya perla tutaiya duke najanamuyi. Untsu yaakta jintiya duka ayatak orokeyi, iman asa vidrio saawiya imanuyi.
Nunú yaakta nuwig jega Apajuí ememattainak wainkachbaijai, wagki Apu Apajuí ashí senchigtina nuna Uwigjai emematuidau asagmatai.
Nuanuig etsaakesh, nantukesh etsantak yaaktan tsaaptin emati tusaik atsumnachmayi. Apajuí etsanbauwa nu Uwig etsanbauwa nujai yaaktanak tsaaptin ebau asamtai.
Ashí aents uwemkajuk nunú tsaaptina nui yujasagtin ainawai. Tuja ju nugka juwiya apu aidauk ditanu wají shiig pegkejuch aidaun jukiag, niina eme anentsag itajiagtinai.
Yaakta waitiji aidaushkam tsawai tuke epentsacham atinai, kiyamush atsau asamtai.
Ashí nugkanmaya aidaushkam ditanu dekas wají pegkeg aidaun etegkawag suwagtinai.
Nunú yaaktanmag aents pegkegchau dakitmain aina nuna takau aidauk, wait aina dushakam wayachagtinai. Imá Uwijá papijin pujutan jukitin aidau daaji agatkamu aina duke wayawagtinai.
Nuna wainka ai, nayaimpinmaya aents iwaintugkabi makichik namak tsuwatchau pujutan sukagtin, vidrio saawiya iman, Apajuí Uwigjai eketbaunmaya jiintatman.
Jintak yaakta ejapeen nagkaemakuyi, tuja namaká yantamen makichik ajak pujutan sukagtin wajai, atú amainish makichik wajabi. Nunú ajak aidauk makichik mijantin doceya imania nejebi, nantú nantutin nejeau asa; tuja nu ajaka dukega duka aents aidau etsagaktasa takataiyayi.
Awig Apajuí dakitmainuk makichkish atsutnai. Apajuí ekeemtaijig Uwigdauwa nujai nui au asamtai, niina inake aidauk niinak emematiagtinai.
Nunidau asag ni yapiinash wainiagtinai, tuja ditá nijayinig Apajuí daaji agatkamu agtinai.
Nunú yaaktanmag kashik atsutnai. Atsumchagtinai ekemataijinak, aantsag etsashkam atsumnashtinai, Apu Apajuiya nu tsaaptin emamunum batsamas tuke inamá batsamtinai.
Nayaimpinmaya aents chichagtak: “Jujú chichama juka dekas asamtai dekaskeapi tumain ainagme. Apu Apajuí niina etsegtin aidaun, Wakaní Pegkeji awetim dekamtikajakua nunú, niina aentsji nayaimpinmayan awemae, wají aidau waamak uminkagtina nuna ni inake aidaun iwaintukta tau asa”, tujutmayi.
Jisus chichaak: “¡Waamak minittajai! Shiig aneasagtinai jujú papiinum chicham uminkatin agagbauwa juna umiidauk”, tawai.
Witjai Juagkaitjai, jujú wají aina nuna wainkaunuk antutnash antukunuk. Juna antukan tuja wainká wajakan, nunú nayaimpinmaya aents mina juna iwaintugkaun tikishmatjabiajai ememattasan.
Nuniai ni chichagtak: “Minak aikajuawaipa, wishakam Apajuí inake asan, ame amina yatsum Apajuí etsegtin aidau, nuigtú ashí tikich Apajuí chichame agagbauwa nuna umiina nujai betekaitjai. Dekas Apajuí emematta”, tujutmayi.
Nuigtú chichagtak: “Chicham uminkatin jujú papiinum agagbauwa juka uukmek idaisaipa. Ju uminkatnuk tsawantak ashí jegau asamtai.
“Dita pegkegchaun takaidauk nunisag pegkegchaunak takaagtinai. Pujutjin pegkegchau emaidauk nunak wejiagtinai. Tuja pegkejan takaidauk, pegkegnak takaagtinai. Apajuí umijuidaushkam, nunisag Apajuinak umijiagtinai.”
Jisus chichaak: “Dekas waamak minittajai, nuniakun makí makichik aents takasbaun diigsan akiktinnashkam takuktatjai.
Witjai tuke pujunuk, ajumaish tuke pujutnunuk”, timayi.
Shiig aneasagtatui ashí aents jaanchjin dijajag puju awasaja duka. Nunú ainawai Kristu jaak numpen ukajua nui kajinas anentaimaidau asag, ditá tudaujinish tsagkugnaju aina nu. Nuniku asag yujag pujutan sukagtina nunash yuwawagtatui, nuninak yaakta waitijinish wayawagtatui.
Tujash aents besekú aidau, wawejatin, tsanijimta yujajin, magkagtin, apajimtain emematin aidau, ashí wait aina duka waitsuk agaa batsamtinai.
Jisus ataktú chichaak: “Wika Jisusaitjai, wi mina aentsug nayaimpinmayan atum mina nemagtin aidautigmin ujapakti tusan awetimjime. Wika, David wegantunum akiinauwaitjai, nuigtushkam yaya tsawak etsantama numamtinaitjai”, timayi.
Jisus juna timatai, Wakaní Pegkeji, Uwijá nuwega nujai: “Minitá”, tiagmayi. Ju papiinum agagbauwa juna antaushkam jutiksag: “Minitá”, titinme. Kitamauk, tantatnume. Ni wakegauk yumi pujutan sukagtina nuna anenjauch uwagtinme.
Ashí aents chicham uminkatin aidau jujú papiinum agagbaun antuina nuna tajai: Makichik aentskesh, jujú papiinum wají pachisa agagbau aina nu ai, tikichin ekek agaunak, Apajuishkam suwimak ju papiinum pachisa agagbauwa dutiksag susatnai.
Nuigtú makichik aentskesh jujú papiinum wají nagkaemagtin agagbauwa juwiyan emegkatunak, Apajuishkam yujag pujutan sukagtina nuna ayujashtinai. Tuja yaakat yamajam jujú papiinum pachisa agagbauwa nuwishkam awayashtinai.
Ju dekas uminkatnun tawa nu chichaak: “Wika dekas waamak minittajai”, tawai. Aatus atí. Takui wishakam: “Apu Jisusah, dekas waamak minitá”, tibaijai.
Iina Apuji Jisukristu ashí atumnash wait anenjamjatnume. Aatus atí.
Antsag, baki bakichik chicham agakbauwa duka takastin umigkamu minawai
Juju umiktin mina duka atumek umiktatjume jintinjamin apa, duku aniashkumesh pataim aidau iniasjum
Basiliscosak 5 metros tumain wekaemainai yuminmak
Apa iniasta tikish kuntin namaka wekaenun dekatsuash
Nunu agajum nunu papii autaigmin jukim kumpajum aidau emtin ausata
Tujash nii diipas wekaebauwa nunuwai uwemtika duka niina shiwaji aina nujai
Augmatui uyush tuwig pujuwaita nuna
Agagbaunmash, ¿wajuk uwemnaita uyushish shiwaji minitmash?
Yabai augmatbau ausam dekata bakichik muun nii batsatkamunmayan aents aidaun uwemtikjauwa nunu
Nunik ujajatuk nagkanai, yumi nagkamdau, nunitai Tintayushkam ikamyawa najaneamuitak tupi tupikakua patayi batsatbaunum tau, shijash batsata tusa diistatus
Patayi aidaushkam numi muunnum wajag shiig pujuidau timayi
¿Wagkag Tintayush patayinash numinum wakatajum tusash tiuwaita?
Tintayu kanag pujau shintak batsatkamunmayan aents aidaun ijumag numi muunnum wajatajum tusa tiu
Nunitaig jau patayi aidauk tunchiap waweae nuniau asayap diisti tusa pumpukun awemae tinu ainawai
Vicepresidenta perunumia Marizol Espinoza, wee París tawa nunui chocolate awajún najanamun iwainakta tusa, cholate iwainatai nuwigtu bakau iwainatai abaunum
Espinosa etsejak tawai nuniak juju chocolate najanamua duka kampatum mijan pujugsa najanamui, bakichik proyecto chocolate bakau jiikmi tusa tibaunum
Juka proyectok jikbauwai awajún departamento Loreto nuwigtu Amazonas batsatujai takasmi tusa
Antsag bakau San Martinnumia nuwigtu selva centralnumia aidaun iwainake
Antsag Espinozak wetatui Holanda chocolate najanin batsatbaunum awajún aidau chocolate najanamun iwainaktatus, yau yakat Parísnum shiig anease chocolate shiig pegkejai ashi nugkanum diyamash tusa eme anentsa diisbau asamtai
nak jetemjuke Asociación Tawamtinsuyo nunikmatai Lima Parque Exposicion tawa nua nunui iwainamuk asae 01 noviembre 2013 tin.
Distrito Yarinacochanum uchi amuntsuaku dekapdayamu asae muntsu senchiji tabau
Jutika dekapdayamunum depetmake Lupita Saboya dukap uchijin Rankon daagtinun 1 hora tumain amuntsuau asa
¿Wagka feria T´anta Wawa 2013 tawa nunash Asociación Tawantinsuyo tawa dusha jetemjawa?
¿Juju dekapdayamunmash wajupa dukapea dukug Lupitash uchijin Rankonash amuntsuae?
¿Wagkag vicepresidenta Perunumiash Parisash weyawa?
¿Wagka Yarinacochanmash amuntsuamu dekapdayamunash aikawaje?
¿Chocolaten Perunumia najanin aidaush feria Parisnumash wajinma pegkegnash iwainakaje?
Pagki nuwak 9 metro tsakawai untsu aishmagkuk 3 metro tsakawai
Tikish pagki aya nujai apatka diyam juwai ima munta duka jujui nugka juig
Diista wajuk amesh najanmainkitme nunu
Yabai ipajame amina, reloj kayamjai takaun najana takatan takak tsawantan dekapa distii tusan
Kuitamsam tsupikta cartonnum tenteam
Agagbaunmash, ¿wagka cartonkash atsumnawa?
Reloj kayamjai pachisa ausag nunui kampatum uchi chichainawai nuniak tuinawai
¿Chicham agagbauwa nunuish tuwita uchi dekaskea nuna taush?
Kucha Imirianmak yaunchkek shipibo aidauk jegatsuk namak Ucayali tawa nunuig namaknat maa ajaku ainawai
Kucha Imirianmak jega ajakchau ainawai, nunui jegaa namakan maunak Amen Tamo emegkau tuidau asag
Shipibo nuwa, aishman aidau wekaesaju kucha Imirianum
Waji aidau nagkaemakiu aina nunu shiig emamkejas dekapatai batsatkata
Mai batsatkamunmaya aidau tsagkugdayan kumpaji wajasaju
Shipibo Imiria jegatsuk namakan maidau
Shipibo nuwigtu Amen Tamo antukaju aents untsumun
¿Wagkag Shipibo aidaush yaunchkesh kucha Imirianmash jegaskesh namaknash mainush ajami?
Augmatbau agagbaun ausag, jimag uchi tuinawai
¿Amesh jimag uchi chichakaja nunuish tuwa dekaskea nunash tau tame?
Agagbauwa nunu ausam shiig dekata
Namakan kashi yujas main aidau wainkau tuinawai
Yabai diismi tikish batsatkamunmaya aidaush wajintuinawa nunu
Tikish shiwag aidau Shipibo-Conibo a i n a d u s h akam ditak juu pagkinak Ronin t i n u a i n awai
Yabai amesh chicham agagbau egakta
Wasugkama nagkanbaunum Caimitonmaya nuwauch 3 aatus
Junak takau ainawai uchi dakibaun nuwigtu datsa ajanum wetan antsag jega tsuwamja pujutan dakita nuna tsuwagta tabaunum
Aents uwakam jauuk pijipjin umumainai nuniachkush yakamamainai
Nunak uchi eke waimakchau asamtai japa wakani jujuki tabaunum
Juju umputaik najanamui japa ukunchi kagkajinia
Juju pijunnak umpuu ainawai aishmag muun aidauk, uchi aidauk
Awai tikich kuntin wegantu yujau nuwigtu tupikain aidau, duka llama, katip, japayua, nuwigtu tikich aidaushkam
Juju kuntin ainawai apupu, trucha, pani aidau nuwigtu tikich namak aidau,juju namak aidauk
y ama tsawaig, makichik muun weuwai ikam kuntinun maatatus
Tujash nunu tsawantaik jeenig wakitkichui
Nuwe puyatuk patayi aidaun ipauwai egamun yainkatnume tusa
Egakaju kuwashat tsawantai, tujash igkugchaju
Nunik jeen wakitkiu kuwashat tsawan nagkaemakbau ai
Revisión lingüística Segundo Bakuants Cuñachí
Yaunchuk yama najanetnumag Ipak, Suwajaig aents ajaku tuwajame, nunin asag, makichik tsawantai wegaju entsa nijainak
Dutikamun imagkag, Tsuna jeen jegawaju
Nuwi batsamas, Tsuna datsan ipatkam, Tsejejai chichaman umigkaju mami tusag, tabaun antugmamkag jinag shiyaku
Dutika Ipak, Suwajai ikankam chichainak, Wijisma amini pujustajai tama, atsa wika tiki pegkegchauchinum pujuwaitjai
Yama najanetnumag, Timantim, Teesh, Kuwam aina auk, aents ainaya tuwajame
Iman asamtai; Timantim, Tsayag, Teesh aatus ijunag chichainak iish kuwam kuchi sega tagkumami tusag
Nuniai Teeshchakam Kuwaman jegajua auju kuchijin segak
Nunik jega niishkam nagkama auju kuchijin segak
Juju anentaimsa adayat unuimaja chichakagmi
Tsajug yugkunatin duka kampatum yapajiaka shiig aittaya
Saiju achigkaipa, kaya kagkegak midaun achika wajajai, ame achigkuminig mai jakattaji, tutsuk amesh achikta , wika yawegjai
Yaunchkek inia muuntak, nijamchin umuinakug, ikam shiyakag kuntinun egamak kauna, patayin untsuk ikaunma takata ipamatua nuna takas, ajampeak, nijamchinak umin ajami
Nunik wantiintuk: ¿Uchuchi wagka amekesh animesh wekaeme, tikich aina aujai ijunjam wekaemainush? tama, Semanchuk chichak, atsa apawa, wika ditajaig ijunjanuk wekaemaitsujai, minak dushijuinawai iwagsashbauwaitag duwi, wika wiki wekaejai tusa buutu
Muun magkagtuau ijunag yuwinamunum pachinam yuwawaipa, magkagtinuk aentsu numpejai achik yuwawai, uchiti nunin yuwa etsemtaya
Wakenum wemesh tuke ikigmagta nuniachkumek ijim takaku jega wayame
Suji achatía, namak juka minamin muun igkumpakuig namak muun etegka sutaya dutikachmak muun yumigtugmatai dukap tsawan pujushtaya
Nunikmatai apu aidu atankiaju ainawai apaju nugken ukumatai ematatus
Mina apag kajekui, nuniak tiuwai dekas atankitajum wiyakuch aina nuna nugke tusa, tujash dita aidauk dakitjaju ainawai
Nunin asa nagkabauwai chipu apu aidau agattan, dutikamash pachikchajui, nuigtush ishitkauwai tikich apu aidaunashkam, Nimanmayanash, dushakam pachikchajui
Dutikam wakan wajas ajakbauwai ukumatai aents ukuschamu agkaunum
Nunikmatai ukumatainum aikae tusag achikag apusaju ainawai jimag tsawan
Daka daka waketaig mina apajuk jeteyi Akanisnak
Nunia nuniakua depetmainchau wajasami Nunik ichiajui Juesa jeenash, tikich apu aidau eme anentai aidaunashkam
Nuniai Tigkishapik waamak Wantsuntan jegajua ujaku
Dekas daajig José Gabriel Condorcanqui tiabau aig Túpac Amaru II tiaju, Inka nawanji weantunum akinau asamtai
ayatak maniatjai tusa, chichaman ashi umik nagkamauwai nugka Tinta tutayai nuwi kuyut 1780, nagkama jetenak achikajui aentsu waitkau apujin Antonio de Ariaga, juju inamjamtai juti waitkagmainawai tusa
Dutikawag jukiajui ataktu Cuzco, nuwi ashi nuwejai Micaela Bastidas, uchiji Hipólito, nina patayi, ijunja chichaman wekaetusujujai waitkasag kajegku ainawai kuyut 1781
Túpac Amaru II, aents wajiu ujunauch aidau waitkamun ayamjuktatus nagki wekaetukma bakumiuwai
Nunikbau ashi nugkanmash chichamak wantinjauwai
Yamai dekaami wee najaneamu pachisa
Nuní batsatai makichik aents uweje titigchijin ween ekenkau, nunin asa niig nunak ayak yuu pujaun makichik tsawantai muun ijak taa pujai, wee shiig yapagmama nuwejai yuwak pujus, ijagkan saiju amesh taa yuwata tama; jeganta yukama dekapjau ween, nunik ¡Jee! tuwiya weegaita tutai, wee datsaju nunik yuwa wajaki pigkui umpuak tepes anentaimá tepaya tuajame
Nuwajai Tsanigkam jituawaigpa, jitakjumesh nijamach sawich sujustajum, wee asan senchi kitamajai tuu ipatkau, nuna deka tuwig ashinkae Weesh, Wawikun, Diipan, Wajakain, Japaimin aatus adayagmajama tusa egakmag wainkau ainawai
Kuntin, namak aidau najaneakmau
Yamai dekawagmi kuntin, namak aidau najaneakbau pachisa
Ugkaju amujatu pujutai kuk aents chichaman umigkajui maami tusag, shushuin, shiikin, Tuwichan, Yukujun, Tijun ashi nugka taumin aidaunak shimuinak ukukiaju
Untsu Tatasham, Achayap, Ugkum, Sugka, Tiiju aidauk jega kaunamunum kusean, Paumtan, kagkan, katishan buuken tsupig sukuinak enemainamunum najaneakui
Makichik tsawantai mina apachjun iniasmajai
César Vallejo, peruano chicham agatan shiig unuimatjau, akinawai Santiago chuco, nunik datsamea pujus wekaesauwai kuashat nayantsa amain yaktanum, nunik wekae wekaekawa jakauwai París
Zúñiga chichak, muunta wii makichik tsawantai kamatak namak iwakun wainkan juki inimai jinta jakami
Humberto Grieve chichak duka waitai; jinatsui, mina egkemtaijui awa duka jinatsui, mina papi augtajuk pegkeg asamtai, jinatsui apajush kuwichkiji ajamu asamtai
Tusa tutai ashi uchi pampaag dushikidau
Fariñasak, Paco Yunque butma nunitsuk untsumak ¡jintinkagtinu!
Paco Yunque ¿dekaskeakaik Fariña tawa dusha?
Tama Paco Yunqueshkam Humberto Grieven shayas diis, etsegmainchau dekapeak ayatak nugka tsuntsumau, Fariña Yunque etsegtsujama, tama, atsa jintinkagtinu, Humberto Grieven suwimtaiyai, dukujishkam nina jeen takau, nuigtushkam niina jeen puja duwi etsegtsui
Tutai jintinkagtinchakam ashi uchin iniak
Humberto Grieve uchi pegkejai, waitjutnash waitjuchui duwi suwimkanak suwatsjai, juwig ujuna uchijish, wiyakchan uchijijaish betek ainawai
¿Kuntin aidaush wajuk yujau ainawa?
Noticia: Nuwaush Shipibo aidau futbolnum depetmakaje
Por ejemplo, ¿Wagka tau tame nunash…? o ¿waji titakamag tawa Ajaknum dai jinkiu bakichik nuwa shiig shiigmaush dushiamua anmamtin tawa dusha? (Texto: Sara Wirujai )
Juju agagbauwa nunuig etsejui ii batsatkamu aidaunmaya kuntin aidau baki bakichik wajuk yujau ainawa nuna pachis
Juju chicham agakbauwa duka uchi aidau aujus antuk takastinme tusa agaja umikbauwai
Juju chicham agagbauwa duka iwainawai chigki nawe nanchikish wajukuk ainawa nuna, antsan wajinmak atsumiajawa nuna
Jimag eemak au nuwigtu jimag ukunum
Kampatum eemak au nuwigtu bakichik ukunum
Bakichik datsa yacuruna uchijin wainkau
Bakichik kashi yacuruna Niman kajanum tiu nuniak jujukta kucha muunnum nui pujustajai tusa
Nuwi nagkamas Niman kajanum wantintau nuniak ujau tuwig namakan maumainaita nuna
Neje kaujujai betek mejeau asamtai
Juju chicham agagbauwa nunuig ujajatui yawaa inia nuwigtu tikich nugkanmaya aidaush wajuk aents aidautinash yaijatiawa nuna pachis
(ch) Yawa aidau iina nugken nuwigtu tikich nugkanmash wajinmak yaimua nuna pachis
5.a Caimitonmaya wajuk futbolnumash depetmakaje nuna
Juju agagbauwa duka ujapawai yaakat Machu Picchu pachis
Antsan kayanash wajuk takasajuita nunashkam
Yaakat Machu Picchu. /
Yaunchuk yaakat kayajai jegamkamu. /
Juju agagbauwa duka iwainawai amazonasnum jimag shiwag batsatkamua nuna duka Shipibo nuwigtu Amen aents ainawai
Juju chicham agagbauwa duka ujapawai wajuk reloj kayamjai najanmainaita nuna
Juna uchi aidau ausati takuik shiig pan uchi aidau ujakbau amain ainawai
Juju agagbauwa duka augmatui waimaku Wiru daagtinu maaniamunum nuwee Saran maawagbauwa nuna pachis
Maanibaitsui batsatkamu tikiju aidaujaig
Yakum aishmagkuk tikichi uchijinak kuwitamtanak dakitnai nuniau asa mainai
Juju augmatbauwa duka augmatui datsa uwija kuwitamin Siskucha daagtin nuwigtu apu nawanji paun najaneamun pachis augmatui
Nunu ukunch jukimua nununa umputai najaneauwai nunu umputaiya numamtinnak yabaikish uwija kuwitamin aidauk takaku ainawai
Juju dekamua duka muja batsatkamunmaya nuwigtu amazonasnumia aidau ujapakbauwa nunu dekanui
Juju chicham agagbauwa nunuig augmatui apu tintayu patayi aidaun nii batsatkamunum wajuk uwemtikjau ayi nuna
Nunik tikish batsatkamunash ujaktajai tiu
Nunik Tintayushkam ujajatuk patayi batsatbaunum tau, shiijash batsata tusa
Dita dekawagtata nuna agag kumpaji ujaktatui
¿Juu agagbauwa dusha wagkag agagbauwaita?
¿Wagka abuemaunmash aentsush najaneachuita?
Jessica Simon y Patricia Soto
Uchijum iniasta chicham agagbaush wajina pachisaya chichamainaita nunu nuwigtu tsugki pachisash wajinak dekawa dushakam
Chicham agagbau augbaunum , uchijum chicham agagbauwa nuna antuktakama utujimkuig tuna shiig antatsua nunu shiig ujakta antukti
Amazonasnum batsatkamu wegaja nunuig tsugkinak namakan kuwitamin tinu ainawai, tuidau asagmatai namaka dukuji tibauwai
Tsugki wainkau aidauk tuinawai nuniak shiig shiigbaush, intashii muun wajakin, jii wincha, namaka ujukega anin tinu ainawai
Ame tuu dekame tsugki pachisam nunu uchijum ujakta
Nunu libronak Ministerio de Educación uchigmin susae nii papii autaijin ausati tusa nuwigtu nunu librowa nunak jeenishkam ausati tusa
Tujash, awai tikich hipopótamo tantane senchi wajakin aidaushkam, iman asag nuwigtush yuu ainawai kuntin yaijuch aidaun antsag dupanashkam
¿Juju agagbaush wagka agagbauwaita?
¿Muun Shajup nawanji Yunuikjaish wajina ajatasag wegajuita?
Yuwa pujuwai aentsun nuwigtu kuntinu numpen bukuna
PREGUNTA 1: ¿Manchush wajina yuwaita?
Samuel shiig aneas namakan maatatus entsanum weu
Samuel jeen wakitkiu wake besek
Manuel Padilla 9 mijan ajamu, depetmaku numi dayaja takatai najanbaunum
Nunak chichamjuku Municipalidad Catacaos
Uchi nii depetmakbaunum susaju makichik papi augtain Jóse Maria Arguedas agagbaun
Preguntemos: ¿Agagbaush wajina pachis augmatua?
Panik makichik namakai pujuwai kuchanum nuwigtu entsanmash América Sur nugkanum
Tujash, panik ima nejenak yuwatsui antsag yuwai jigkainash nuwigtu numi dukenash
Nunu dasenbaunum lancha así aentsjijai tepeu nayantsanum
Kashikmas taata tajame; uyai ichiaku wemi
Juju libro agagkbauwa nunuig igkugtatme ¿Kuntin aidaush wajuk yujau ainawa?, Pijun, Chigki nawe aidau, Yacuruna, Yagkug shiig muun wamak jau, Yawa wajinak aikiawa nunu; juju chicham agakbauwa nunuig awai mujanmaya augmatbau jukimu nuwigtu ii batsatkamunmaya augmatbau aidau jukimu; ii wegantuti dekamu aidau nuwigtu tikish nugkanmaya dekamu aidaushkam; agagkbau ainawai historietanum, infografianum, noticianum, descripcionnum antsag augmatbaunmashkam (cuento), etc
¿Amesh dekaukum kuntin aidau makimakichik yujau aina dusha?
Apupu, trucha, pani nuwigtu tikich namak aidau yuminum yujau ainawai nayapin wiyantuk
Awai kuntin tupikain aidau, duka llama, katip, japayua ainawai, nuwigtu tikich aidaushkam
ijunnak awajún aents aidauk umpuu ajaku ainawai jiista jiistamainak, ima jikatus nijamchin umuinak
Uchi aidaunak pijunnak sujitu ajaku ainawai umpuajai tusa
¿Juju agagbaush wajina jikattsash augmatua?
Apachum nuniachkumesh muun aidau iniasta dekainatsuash tikich umpuutai wegantu najantanash
Juju chigki aina duka ipak usumat tsajam nawe ajuinawai, jimag eemak au nuwigtu jimag ukunum
Juju chigki aina duka ipak usumat tsajam nawe ajawai, ashi eem niimkau
Juju chigki aina duka ipak usumat tsajam nawe ajawai, kampatum eemak au nuwigtu bakichik ukunum
Chigki aidau wajuk maash yuwaita nuna, nuwigtu wajuk yukumnuk ainawa nuna pachis
¿Dekaukum yacuruna yumi dukuji tawa dusha?
Bakichik tsawantai, datsa Nima namakaa agseamak pujau
Nuwi nagkamas Niman kajanum wantintau yacuruna
Tres metros tsapawai nuwigtu 70 kilo jegauwai
Juju yagkuja duka país Indonesia tawa nunui ajuntai juwaku Sumatra tabaunum ainai
mijan juwak ima kampatuma aniashkush ipak usumta nunak yagkujinai
Yagkujig kampatum tsawantak jiinnai
Bakichik batsatkamunum yagkug 3 metro awai
Dekatag takumek juju chicham agagbauwa nunu ausata
¿Yagkug Muuntash wajupa tsawan pujumainaita?
Juju nugkanmak yawaa aidauk uwijan kuwitamin ainawai
Yawa dukujiya nunu uchijin jintintui uwig kuwitabaun
Antsag yawa aentsun ejenushkam auwai, duka policiajai wekaeyin ainawai
Nunui batsamnai yawa muun aidau San Bernardo tabau
Mucuran suwinawai ii batsatkamunum
Yawa perunumia nuwigtu tikich nunkanmaya aidaush wajukuk ainawa nuna
Yawa aidau iina nugken nuwigtu tikich nugkanmash wajinmak yaimua nuna pachis. ch
Bakichik tsawantai inka nuwe yujumkan inajak jii ijus eketu
Jii nujiin juki nanak numi muun shihuahuaconum ekemsau
Apa iniasta kuntin aidaush wajuk najaneaku ainawa nuna dekatsuash
Agagta papiigmin dutikam ausata kumpajum aidau antuidai amina papii autaigmin
¿Amesh fútbol wasugkamatasamesh zapatjumesh ukuimamainkaitam?
Uchi nuwaush Caimintonmaya aidau futbolnum Pucallpanmayan depetkae 2 a 0
¿Juju chicham agagbauwa dusha tikish daji aputakuish wajuk tumainaita?
Copan jukie Caimito capitanaji
Futbolan caimitonmaya aidau wasugkamin aidaun diita batsatkamujin jiistamjua igkugkaju
¿Chicham agagbauwa dusha wajina jikattsash augmatua?
Chicham agagbauwa nunu augku dekami juju batsatkamu pachisa
Nua nunui, namak Willka Mayu yantamen Inca aidau yaunchuk jegamkajui bakichik yaaktan
Nuna yaaktanak jegamkau ainawai Inca ayamtai ati tusa
Machu Picchunak jegamkau ainawai kaya mujanum ishamainnum
Nunuig wake ishamain nuwigtu ikam ishamain ayawai
Machu Picchuk jegamkamui kaya muun nuwigtu yaig aidaujai
Yabaikish kuwashat wakemainun tinu ainawai Machu Picchun pachisag
¿Machu Picchu pachisam kuwashat dekatasamesh wakegamek?
Machu Picchu pachisam ausaum nunui, ¿chicham agagbau titulojish wajuk tumainaita?
¿Inca pujus takasbaush amesh wainchaukum? wainnaitkumek, wajukuita nunu tita, nuwigtu wajiyai jegamkamuita dushakam dutikam adukata papii autaigmin taniishjin tikich aidaush ausatinme
Inca jegamkamuji wainchau akumek aents wainin ujatkata tusam tita, nii ujapakti wajukukita nuna
Chicham agagbaunmash, ¿wagka jegamkamuita Machu Picchush?
Tikich pagki aya nujai apatka diyam juwai ima munta duka jujui nugka juig
Pagki pachisa gagbau, dakumkamu aina nunu diisam papiigmin agagta pagki pachisam
Wika awajunitjai mina dajuk Bisagti
Mina dajuk Shamukuwai wika shipibo wegantuitjai
Kumpag aidau wika aimara wegantuitjai mina dajuk Kamuchayai
Wika kechua wegantuitjai, mina dajuk Vicenteyai
B akichik tsawantai, bakichik nuwa ajanum weu timayi, ijun yujumkajai juki inagkatatus, uchijin tsatsaji kuitamai
Ikam batsatkamu aya nunuig, kuwashat augmatbau ayawai namakia aents aidau pachisa
Juju agagbauwa nunu augkumek wakekattame
¿Hishtankash wagka nuwenash diyakush ayawa?
¿Dekamek chaji ii batsatkamunum pujuwa nunu tikich nugkanmash aina dusha?
Baki bakichik akanka agagbauwa nunuig awai bakichik jikattsa augmatbau
¿Jujuish wajina pachisaya augmatua?
Namak piipish aina nuna yuuwai, antsag
Chicham agagbau ausag nunuig juwai dekas jikattsa augmatbauk
I nitaik batsamaja ajakui Chayanta nuwigtu Charkas
Bakichik tsawantai Charkas aidau Chayanta nugken waidau
Kuwashat nuwa aishman nuwigtu aidau manikaju Wirujai ijunas antsag nuwe Sarashkam
Wiru tupikaki jegantau nunik tikishmatjau nuween
Nuniai Sara anentain tsapaku ajak pegkejush
Wiru shaa nejen juki apajui Wirakuchan iwaintuku, tujash wirakucha tiu Pachamamanum awagkiti tusa
Charkas aidau Chayanta nugken wayawaju
Kuwashat Chayantanmaya aishman nuwa aidau Wiru nuwigtu nuwe Sara atus ijunag manikaju
¿Chicham agagbaush tuna jikattsash chichawa?
¿Juju agagbauwasha wajina jintinkantawa?
Apajui aidau aents aidaun kuwitamun
Yakumak tikich bachig aidaujai apatka diyamash niiyai shiig munta duka Perunumak
Shiig senchi untsumnai, untsubaujin shiig atushat antuedai niigki shiig senchi untsumna duka ashii nugka jui tikich kuntin aidaujai apatka diyamash, 5 kilometros antuewai untsubaujig
Juju kuntinuk shiig uwemnai shiwaji yuwata tama
¿Juju agagbaunmash wajina jikattsash augmatua?
Kumpag aidau, puyatjubaitsui Shushuik pegkegchauwai
I nitaik datsa uwija kuwitamin Sishkucha daagtin mujanum uwijan kuwitamak weu waketki minikma jinta igkugku paum nanapen manchantuk pujaun tuajame
Nuwi ujaku apu nawanjitjai tusa
Etsegkaipa jujui bachik tsawan pujustajai tusa tiu
Nunak tujash patayi aidauk shiig dekainachu
Bakichik tsawan agkuantai bakichik uwig megkaekau, nunikmatai tsawak kashikmas Siskucha egak weu pauman wampashnum ukuak
Nunui nagkamas Siskucha ukunchin umpuamun mujanum antuinakug anetaiji paum kantamun antumaina atus antin ainawai
Dekaukum batsatkamu quechua aina nunui, muun apach aidau apajui Illapa emematin aina nunu chaajip uchijun nuwigtu kuntinjun mantugtuawai tusa
Chicham agagbaunmash, ¿ wagka aents aidaush numi muun nuwigtu sake aidaunash menankash weemainaita?
¿Apatdaiyu aina dusha tuwita?
Verbok bakichik amainai aniashkush kuwashtash amainai, tujash duka sujeto diisa anmainai
Juan uchijin chipun awetawai
Awajunnumak chicham ikatai aidaush awai
Iwainamuk awajunnumak jujuwai juju nii
Menaku chichamak awajunnumak awai
Chicham agagmaunmak tuke awai nunit
Ajawai wajintua chicham kuntin nuwigtu kushi aina nunu
Nunit chicham umut agagta yamai umakum wajuk tumainaitme nunu
Abaku diismi shiig antuktajum
¿Tuwita divisionkan akanush ?
Arubak tuke apugnawai correonum
Tsawan imaptin tawa duka semananum jimag tsawan iya nunuwai
Peemta yakinti ajawai 90° nuwigtu 45°
Jega jegamkamu dakumkamunum wajupa pugku awa nunu ejeta
¿Wajupa samtsaig awa bakichik centimetronmash?
¿Wajupa tatag awa dakumkamunmash?
Jitusam diista juju tesakmau dutikam aimjata waji yujag nuniachkush ajak aidau dekame nunu
Alejandro chichak tawai wamak uyugtaik jutika batsaka jiyakuish betek jiinmaujig ejemainai
Ejeje sumaktasan wegajai Nieva
Se va ir en setiembre
Nejettin , muun aidau uchijijai egamak jiinainawai
A Grammar of Aguaruna (Iiniá Chicham)
Awajun chichat agaku diisa takastin umikmau
Rodas, E. et al.
Cuarto grado de primaria EIB
Nuwa ejapjuk uchigmaktatak wegaunak nuwa aishiya nunu nuwee ampujin tsupik uchinak jii ajakui, aan uchigmitka ajakui
Bakichik tsawantai, bakichik nuwa ejamtin uchigmaktatak wajasu ajajin wekaegas buutu
Cuarto grado de primaria - EIB
Yutaiyai dekegka nuwigtu umutaish najantaiyai
Numi baobab atsumaku takatain
¡Waji uwejai najankamu sujamu!
Dita dekawagtata nuna agagtatui
Juju chicham agagbauwa nunuig ujajatui wajuk najanmainkita paracaídas wasugkamtaiya dusha
Pegkeg aikbau: Bolsa plasticonum tentea tsentsaka tsupikta tabaunum
Pegkeg aikbau: Aents kutamin aidau antsag aents yuminum batsamin aidaun taku tawai wagki namaka ijus batsatu asamtai
Chicham agagbauwa nunuig augmatui Iqiqun Apu Qullana aents aidaun yaigti tusa awemamua nuna, Awqa daagtin aents aidaun senchi waitkatai
Juju chicham agagbauwa duka jimag página agagbauwai periodiconum chicham agagbauwama aatus
Pegkeg aikbau: Uchi ijajuk yujumak ayugkuik sumainai katsugmachu aina nunu, nuwigtu umutai aina nunu sumainai, antsaik posta tikiju aunum jumainai jakai tusa
Duchau aikbau: Awqa kumpaji asamtai. /
4.º gRADO de PRIMARIA EIB
¿Apach Yuukish wagka wake besekash pujayawa?
Iwa batsatkamu Tsujinum anetuk niina nuwen itauwai muuntan jegamak nuu batsatkamunum pujusui
Nuwi nagkamas Iwa nuwigtu niina patayi aidauk ajuidau ajakmatai jigkayi nuwigtu ajajishkam Tujash aents Tsujinmayag yumainji atsujam nujantai waituidau; Makichik tsawantai, Iwashkam nuwejai ajajin wegajui: Uchijin ajakmatai jiigkayin aga anagbaun kuwitamkati tusa
Iwa batsatkamu Tsujin wajuk anetkag pujusami nuna pachis
Iwa aidau jega muntan jegamkaju
Iwa uchiji aidau wasugkamainak batsamsaju
Iwa batsatkamu Tsujinum anetuk niina nuwen itauwai. muuntan jegamak nuu batsatkamunum pujusui: Nuwi nagkamas Iwa nuwigtu niina patayi aidauk ajuidau yutai ajakmatai jigkayi nuwigtu ajajishkam Tujash aents Tsujinmayag yumainji atsujam nujantai waituidau Makichik tsawantai, Iwashkam nuwejai ajajin wegajui
Carta argumenta - tiva
Julio Tsamajain Esamat Gladys Lirio Jintash Eusebio Antuash Jempets
German Carrasco 2155 Urb.
Juju papiya juka aminui unuimaku takastin
Bakichik takastinuk batsatkamunum takatai aina nujai achiniajui, juka takatnum utugchat nagkaema nunash antiawai nuniak atumin juju baki bakichik takastin tawa nunu umiktinun apugtugmawai
Baki bakichik takat awai atum batsatkamunum atsumamu puyatjusa wamak umimain, papijum takakum dekas shiig dekattame, iina chichame chichat, augmatkum, agakum, iina chichamesh eme anentsa diyakum wakejusa chichat anentai jukittajume
Unuimatan Pamukji Dirección de Educación Intercultural Bilingüe , juju papiya juna unuimatjin aan ekes shiig utujimkas chichatan takasti tusa amawai
Áugmatin: Daáji dekájuachmau Chicháma ikág pégkeg éman: Gosvinda Córdova
Wíi itajuáttajime ꟷtiuwai Quetzalcóatl
¿Guaraní batsátkamu ája ajákmataijish wajúkukita?
Átus tibáu ása Tekohá aídau pujútji kuwáshat yujakúwai Brasil, Paraguay, Bolivia nuwigtú Argentina nugkánum, núwi iwáinawai wájuk yáunchkesh núgka batsamtúka minimáuwaita nuwigtú núgka pégkegchauji atsúju tawa núna
¿Waji kuntin aidauna maawa?
Kuntin kuitamauk nuigtu ayamjusa diyamu amainai juti pujutjijai betek, kuitamainaitji ishamain megkaetanum, duka sukagtawai awajunti batsatkamunum
Chicchamainchau ainawai nuniu asamtai anentaimainainji dita atsamamujin diyamak jumainaitji tsawanjin kuntinun ampin ainanui
Jui dekamainai bakichik chicham
 Kuitamkami yakat shikipakai, ijapakai nuwigtu ekemtai ainanui
Tuke Nantu cuatro octubretin fiestamjutaiyai ashi kuntin aidau ashi nugkanum
Shiig diyamak utugchatai kuntin amuegak wegau asamtai kuwitamainaitji kuntinu batsamtaiji
Ikam, kuntin aina duka shiig pegkeg ainawai pegkeg pujuta sukantau asamtai
Ikam tepaja duka ayamkantinai pujut weantun aidau,antsag iwaku wegantu aina nuna batsamtaijin numi ijinka wegamunum inkunui utugchak,iwaku ainau batsamsa yujatai amukbau asamtai jinawai nunui asmatai kuitamainaikji Ikam numigkamu aina nunu kuntin shiig yujaktinme takuit
Iik anentaimsa kuitamamkami ijaku jinku wagki ikamak auwai dekas pujutan sukagtauk nunui asamtai agagbau waigkugmek, ajantsam diista machichik nugka agatjamuji atsakuig, tuke egakmi shig kuitamat wagki kuntin aidauk nuwi batsamin ainawai
Duka juu amain ainawai: Kugkuim chajam, washi, paki nunishkush tikish kunti ayau aminan batsatkamugmin
¿Wajina pachisaya augmatu tame juu agagbaush?
Tsentsakta chicham antashmau nuniakum dekata wajinak takug tawa
Kuntin numijai dakumka najankamuk ashi waintaiyai tujashkam ajawai tuwi dusha dutikmainaita duka iwainawainikam aenttsun nuigtu wakan pegkegman
Mayanmak auwai kaya muun dakumkamu nunu tutaiya pirámide nunuin dkumainawai pishaka uchuchiji aidaun paan wainawai kugkuim nuwigtu yumi apujijai Chaak tawa duka ainawai arquitectónica tawa nuna niime ajuinawai
Yaunchuk muunjig anentaimas diijaku ainawai kuntin shiig senchigtin tikish nugkanmash katimain
Dakumtan jintin aidauk tinu ainawai maya wegantunuk ashi wantinjauwa duka Kaish dakumkamu ajakui
Kumpanmijai ijunja diista jitusam dakumkamu nuniakum aikta juu iniimau
¿Waji takatai ainauna takawa najankush wajinash?
Tikichi pujutin unuimag datsa aidau iwainainawai juti batsatkamujin jaanchin apainawai apachi takataijin itawag nuniak iwaininawai tikichi pujutin, nuwigtushkam dutik takasa wegamu asha apachi takataiyai duka emeseawai pujutan
Juju agagbauwa duka, yaimpaktatui eme anentsa diit juti awajunji takatain nuniaku unuimagmi juti muunji taka ajakmau
¿Wajina pachisaya augmatua dakumkamunmash?
Yama najanetnumak, Aujuk ajakui aents, nantu nuwe ajakui, nagkamauwai jeé jegamtan nuigtush ajanash ajamiuwai. nunik ajakmauwai yuwin tsawan wegak yuwi nankamnauwai nejetan shiig kuashat bakichichik tsawantai natu jinkiuwai kuntinun egamak nuniak tiuwai nuwen
Makichik tsawantai nantu tiuwai
¿Waji dutikmainaita atattush takat duwejai takat nagkamatasaish ii batsatkamunmash?
Chagkin najantak iwainmawai augmatbaunum aenst aidauk eme anentus diin ainawai nugkan
Yanomaminmaya apijin ainawai tikishnashkam umputai aidaun jii ikapagtasa nuwigtu káap ishiktasa, adaitaiyai xohema, nuwiya aina nui dekami wajuk najantaiyaita dusha Venezolananmaya aidauk takasu ainawai eke tikish nugkanmaya jetejinatsaig, yamaikish najanin ainaji imachik yapagsa tikishnumiajai wajuk takainawa un diisa
¿Wajina iwainawa Chagkin najantanmash iinia venezuelanmash?
Egakta chicham betekmamtig aidau
Yaunchuk unuimagmauk inianuk Chagkin najantak tsawan wegak megkaegak wegawai
¿Wajina aikawa pujutan yachash?
Amazonas nugkanmak nuwa takau aidau nuwigtu patayijai ajakmaidau
Shiig diista chichama buke nuniakum dekattame waji pachisan augmaktsaktawa nunu, nunikun segajame shiig anegtaimjam aikta iniimau
Ujumak wainkamui nuwigtu eme anentsa dishtai wagki ikamak shiig kuitamkamu amainai amazonas numak nunu sukagtawai yujaka wetan kuntin, ajak, dasenashkam tuku atinun nuniu asa juti apachji batsama ajakui nugka muun tepajunum (Amazonas)
Antsaik, awai 0.5 millon ajakmau aidau, awai 20% ashi ijumja diyamak awai (2.2 millones), ajunawai ima kuwashat ajakmamu (takamu nuwigtu takashtaishkam) nuwi wantinui 5 millones nugka tepaku, 35% ashi ijumja takau ainanu bakibakichik takatji diyamak jawai (14.1 millones h/
takas emainawai pata aidau ajakma wenak dita batsatkamujin iinia aidau, apash batsatbau ikaya kaunkau aidau ima senchi dita iwainmau ainawai ajakma wenak Amazonasnumak eme anentsa diyamu awai nuwa aidaush ditashkam puyatjus takatnum yaijatuidau asamtai nuwigtu ikam wegantunum juti pujutji aig tikish iiniachu aidaush eme anentsa nagkamattaji iiniati juu takat nuwa anentaintajishkam juuja takamu atatui
igkuaji nuwa aidau ijunag takamuk awai 30% ashi senchi takasbau aina nu Amazonas ikamjin 1.2 nuwigtu 4.2 millones awai aents takau aidau
Tujash, jimaipituk nuwa aidauk awai ditak takagbau aidau 582, 876 (45%) nuwiya awai 89,306 (7%) ajakbau aidau /
anuntin aidau dita takatjin nunu diyam imajin awai 483,580 (38%) imajin awai takau akishtai aidau (tsakat mijanji 12 ajamu aidau) ashi ijumja ajakbau pata aidau ikamiag awai (456,750) aishmag nuwigtu nuwa
takatan emau aidau nuwiya ujumak nuwa takau ainawai akinam (55% ashinu) ashi takat anagjamu aidaunum awai ayatak 5,515 betekmas puju aidau nuwigtu 698,335 takat atai takau aidau
Tujamtai,anentaimsa dime waji pachisa augmatan duka chichaji nugkat tentea dekapataiya nuig betekmamtinai bakishkia duke ,wantinui nugka uwegshaugmat ajakmataiyi yumi japiki atushtanmaya juki takataiyai yaktanmat Amazonas numiajai betekmamtinai takatak, nugka akatunbau ainawai nuig ajatai, ajus, shaa nunu ajakmamummat aishmag aidau takau aianawa, nunu takatnumak nuwak dekapantsui ajak ikam tentean pujawai nuniu asa tuke yutawai ikam asamtai, nuwigtu ajakbau aina duka yabaik takainawai ampijai jati achikai taku nuwigtu shiig nejekti tusa, duka apachnumat tutaiyai agroquimicos
Ya baijuik eme anentsa diyamuk awai iinia nuwa ainanu amazonas puju aina duka takau aidau asamtai, nuwigtu pachinin ainawa ajakbau aina nui nunu diyam jegantaje 85 % yujumak ajakma wegamunum, aiwai 93% kakau nuwigtu café dekas jikamsa takatai ainawai sujunui tikish nugkagmash
Ashi wekaetusa dekashbauwai juu nugka tepakanuin ajakmamu pachisa amazonasnun awaja duka autukchamui, tujash takat ikamnum takasa wegamu nunu iwainawai imanchaug ajakmaka wegamunun utugchat shiig muunta duka pamuk aidauk puyakjus dichu anaiwai wajuk sujumainkita nunak duwi utugchak awa duke epemkashbauwai atsuwai bakichik anegtai junik takasa pujumainai tabauk ashi takatnu diyamat iinia nuwa amazonasnumia aina duka ayatak tsakapau ainawai tanku aina nuna,nuwigtu nugkui susauwai senchin yujumak aja yuaknun aishmagkut imanjin wain tsujai ajatmatanuin ima senchi waintinui nuwa takatji
Autor: Marlene Castillo /
Ajum takasta bakichik agagmau augtai shiig jiitusam, nuniakum aikta juu takat nuwigtu agagta papinmin
Nunu anentai apusata wajuk epegmainaita
Yama najanetnumak Coconuco aidauk akanjamu ajakui jimag wajinum: aishmagkun nuwajai, sukutin nuwigtu bichaknujai, Etsag nantujai, duka ajakui nayaimpinmaya nugkagmayan nagkaiki pujujaku ainawaiquienes ishamsa dinui nunu asa unuimamai nunu ematasaik, duwi apajui maki makichik pujutan sukagtusui yaunchuk pujutnumak aentsjai betekan, tujash, tsawan wegak yapajinauwai, nunu nimtinum menkaekauwai nuniak najaneuwai yamai aina duka
Nugka ajakmatai nuwigtu kuchik takasa ikaumau
Nugka comunitario wegantunmat ayatak takantsati timauwai atash kuitamat nuwigtu kuntin muun uyujuk aina un chicham ijunja umitbauwa nuna diis takau ainawai maki makichik paatajijai ajumain ainwai kuashat wakea kuichik takantsati tibau tanku uyujin ainanui nunak betek akanas juu ainwai
Tujamtai nugka wenkagti esagti,paatajijai comunitario ashi nuu aidauk ashi dajin uminkakui ajakbau aina duke kuichik enketainum caja Agraria 1994, juu mijantin umikbauwai municipionum puracé (Colombia) nuwig batsatui kampatum batsatkamu aidau coconuco su nawai 70% nugka
Achimtikata chicham aidau wajina pachisaya tawa
Apusata chicham tuwi antiawa
Kumpagmijai juju dakumkamu dista jitusam nuniakum aikta juju iniimauwa nu
Umikbau diisa diyamak autusu ainawai iiniati batsatkamu nugka akanjamunmak Perunumak, diintsae shiig kuashat egakmamu kuntinu mainak nuwigtu namakan nijainaik nunuwai dita takatjig nuwiya yusa puju ainawai, nuniamunum asae kuashat kuntin megkaebau yabaiyajuik awai ujumak megkaetanum
Yumi beseka duka aniawai petróleo takamunum nuwigtu namak maakuish shiig kuitamsa takasbaunum nuu wajinum yabaik namakchakam ujumak ayawai entsanum dutikak utugchatan itawai juti batsatkamunum tuwiyanak mashash yuwatnume dui
¿Wajina iwaintugmawa dakumkamu agagbaunmash?
Yumik, pujutan sukagtin akinui juti nugken aentsti Emesnawai juju pegkegchia nu Iina pujutai ¿Waji dutimainaita yamaish iik tumami?
Sawi, pachimjashbau, sawi, ikamia akaegainawai, nayashnum nuwigtu namaknum, inushkaush nuwigtu tsukiantu
Etsa najawejai agkutai, nayaimpinmak tsakainawai pegkeg ajantuke diitai, Antsan yumishkam nantsegkian, najaneawai ninchiji pegekejush tsawak
Mapuchi pujutjinin shiig pegkejai yumik pujutan sukantin asa
Anentaimjata kumpagmiaji pekamsam wakani pegkejish tuu ainawa papinmin Ipak usumat pegkegji ikamdua dakumkata, yumi, nugka, jii juka mapichi waimatai ainawai
Aimkata nunikam augmattsa iniatia yumi pachisa augmattai nunikam tita wajuk yumish yaimnaita mapuchi pujutnumash
Shiig jikattsam diista chichama buke nuniakum ausata, nunikam wainkatmame wajina augmatua
Augmattsami ujumak pachisa, mijan dekashbauwai, tujash yacha tikish nugkanmaya (Europa) diisu ainawai iina nugken jutiksan iina ajakjin ajagken, diita takataijin diistatus
Iina nugken Perunum pujuu
Nui juki weuwai, ajakan juki nii tukupjin
Ajagke, ajak kuashtai yacha aidau adaikamuk
Juu ajak tsuwamataig, tsapawai Ikam, Perunum, Colombia, Bolivia 2000 mijan takataiyai juu jata tsuwamatai ainawai
Ausatin agagbau, ¿wajuk najantaiyai tawa ajagkesh?
¿Juu dakumkamunmash dekaskek iwaina?
Guatemala: Wuqub Qakix nuwigtu Kiche aenst aidau tsuwamatai
Kumpagmijai ausata agagbau, senchi chichakum
Chicham pegkeg aidau etejam agagta
Dakumkamua nunu shiig jikattsam diista
Maya, k´che shiig takau ainawai nugka santa cruz k¨chemaya muja batsamin aidau, Guatemala, tsawagkag, kayan, kayumatan, tikish takatnash, dita muunji takataijin, ashi takau ainawai, yaunchuk muunta takataijin nunin asa jatan jachau ainawai
Qak´ix nuwigtu k´iche´ aents aidau shiig kajimatkimu batsamin
Diita tsuwamataijin muunji ujakbau aidau asan shiig tsagagkajui
Yaki agagbau ampimatai awa nunu igkumainchauwai waitkuig Kuxa, alcohol, awai tikish tsuwamatai najanmainai, tikish najanmain juu aidaujai
Manzanilla, Tomillo, Alucema, Ajo, Cebolla, Ciprex, Gengibre, Ruda, Pimienta shuwin, Clavo kugkuin, yumugku duke, Najagku duke
Juu tsuwamatai aina duka iina muunji shiig takasaje nunikag Covid-19 iman jinachaje
Ikamia gega negamku takataig juu ainawai shugku, minag, awagkat, tanish, shigki, chapi, pumpuna, yugkum, kampanak, tanishak sutag tsupija tanishmannawai dase shiig wayati tusa yamai nagkamsan jega jegamainakug yapajia jegamainawai nuniak ujatus ukuinawai dase wayatnun etsashkam waimainchaun jegamainawai yamai juu mijana juik tikish jegabau diisagmi yamaik nunidau asag jegamainawai, calaminan, cementon tujash tuke kajimatmaitsui ikam kuitamtanmak
Yamai juu jega jegabauwa duka, iina muunji jegamak diis jegama ajakui tuja yamaik jega jegabauk seki yumi yutamu nuu utugchatan itagtamui
¿Agagbaush wajina pachis chichawa?
¿Waji imanna iwaintugmawa dakumkamush agagbauwa dusha?
Nagkamkum chicham pegkeg aidau etegsam tsegtsakta
Nuigtushkam kegkuk ukutaiya yuminum egkea kuashat mijan pujusti tusa antsaik mamuk uyukai tusa
Tsegtsakta chicham utugchat antumainchau aidau nubiakum egakta chicham antashbau nuniakum dekata
Sixto Muñoz, aents inagnamu Tinigua yaaktanum nigki pujuwai
Makichik aents Sixto Muñoz daagtin pujuwai Tinagua, Colombia nigkike yachak iinia pujutnak aunchuk muuntai tsuwajattan yacha nii jataik ashi niina pujutishkam yachajishkam ampijatbaujishkam ashi megkaekatnai
Anentaisa chichakbau awai makichik kuntin Macorena pujuwai initak Colombia mujajin aentsjik jinauwai ashi ishamain jata tepeamtai duka nunikui mijan nagkaemakiu aina nuwi manin akajugtin aidau Feronomianmaya uwakek ipisjauwai tikish nugkanum yujastinme tusa nunikmaunum nigki juwakui Sixto Muñoz nuniu asa yajaig chichasti nuniak chichamenak megkaewai
Datsaush asag ukukiuwai niina nugkenak Tinagua tujash chichamenak kajimatkichui yamaikish niin kuashat chichak pujuwai
Muñoza patajin megkejauwai mijan 40 Tinagua jinjati tusa utsagmauwai niina nugkenia 1940 nagkamas miniu ainawai nunu nunikmaunum chichak tiuwai mina tsawan pegkeg ajuttsauwai tusa
Bolaños palacios wegantuk tibaunak dekau ajakui nigki pujutjinak nuwigtu chichamen nigki deka jakatnai niina yachajig megkaekatnai nuniu asa augmatui niina pujutin megkaekainum tusa nuniu asa nii chichamunak ashi wekaegas antuinawai nuniu asa tawai niina patajinak mantu ainawai nuigtush ditakeshkam jinau ainawai yacha chichak tawai Muñozak makichik chichau asa uchijinash jintintuachui tijajinash
¿Yaita dekaskenmash Sixto Muñozas?
¿Amesh tuu dutikmainainme amek juwakmesh amina batsatkamugminish chichamjum antsag pujutjuminish?
Castrovirreyna 224 - Interior 1.er piso, Urb
Bakichik tsawantai nuwauch Yumis dukujijai dukuchji tikich batsatkamunum pujau asamtai ijak shiyakui
Nuwa nanape muun… tikichik buuke yagkug nuwigtu pishaka buukega anin aidau tuwagtukaje nuniak chichagtuinak iik ikam nuwigtushkam pujuti ajamu aina nuna dukuji ainaji tusa tujutme
Ramón Wajajai Wajai Teofilo Daichap Pijuch
Archivo Digeibira - DEIB
Castrovirreyna 224 - interior 1.er piso, Urb
Batsatkamugmin yujag juwaamu, ajakmat, egakmat, duwe takat, ajakma juwaamu, namak maut, awantua najanat, nuwigtu jega jegamat takamu aina nunu pachisa tinamsa augtai agagmauwai
Baki bakichik augtai agakmauwa nuwig amina pujutjum dekamu nuwigtu tikichi pujutjishkam pachisa agakmau igkugtatme
Agagmau ausa paan antumainun yaimpaktinuk takat takastin umikmauwai, kumpagmijai ijuntusam, jintinkagtin yaimpakmatai, nuwigtu apa, apachum ainau iniasam umimainaitme
Dakumkamu diista nunikam kumpagmijai chichasta
Wainkaum nunu papigmin dakumkata dutikam daaji agatjata
Mina apachjuk, yujagken juuktasag muunjin segauwe
Ana, ashí ajak yutain sukagtin aina duka ajantusa diyaku kuwitamainai
Kumpajum dakumkamujum pachisam ujakta
¿Aishmag aidaush wajiyai juwinawa?
¿Tikich yujag aidaush wajiyaik juumainkita?
Dakumjamu daaji antukta nunikam yujagke daaji nagkamsa adayam betek shinuina nunu adaikata
Iniimau aikta nunikam papiigmin dakumkata
Dekatkau tesamunum agagmau awa nujai betek igkugta nunikam mamikiata
¿Wajupa aentsua yujagnash juwaawa?
Shawi batsatui provincia Datem del Marañón nuwigtu Alto Amazonas
Shawi aents aidaushkam yujagnak juukag yu ainawai nantu juniutin yaas, pau, sampi aina nuna
Wii batsatkamunmag, pataá aidauk esattin ajakmau agme
Mina apajuk ipaama ajamnuwe
Dakumkamu diista, nunikam iniimau aikta
Dakumjamu diista nunikam baki bakichik adaikata, papigmin mama tamaujai betek nagkamnau aidau dakumkata
Iniimau aikta nunikam papigmin dakumkata
Dakumjamu diista nunikam inagnamuji adaijata
Chicham ainau ausata nunikam, tikich chicham inagnamuji betek aidau adaijata
Dakumjamu diista nunikam tuwa betekchauwaita nunu augmattsata
Dakumjamu diista nunikam betekmamtin ainau augmattsata
Tikich aents pachisa augku dekaami
Iina apachji aidauk, duwikik egakmaka yutanak deka wajakchajui
Bakichik tsawantai Tsewa awajun aidaun kajanum ujakui egamka yutan
Dakumkamu diista, nunikam kumpagmijai chichasta
Dakumjamu diista nunikam egamku takatai umiamu pachisam chichasta
Jintinjamin nuniashkush pataim yaimpakmatai ausata
¿Juana Luisjaish wají kuntinna augmatua?
Papigmin chiju agagta nunikam wajintua nunu dakumkata
Aishmag aidau yujumkan yutsuk egakmak weenawai
Pataim dakumkamujum pachisa ujakta
Jintinkagtin nuniashkush pataim yaimpakmatai, najankata tsanish wasugkamat nagkamamnum
Jintinkagtin nuniashkush pataim aidau yaimpakmatai, juju utuim tsupigmau nuwigtu tikich aidau najankata
Dakumjamu diista, nunikam wainkaum nunu pachisam kumpagmijai chichasta
Wainkaum nunu papigmin dakumkata
Chiju ausata, nunikam jimagchik mamikiam papigmin dakumkata
Muuntak, duwe jukittasa wetatkuik adaichatia tiuwai dukuchin diyakun wetatjai tusa tikich inimainakuig tusa ukutia tiuwai
Kumpagmijai chichakmek jujú inimsata
Dakumjamu diista nunikam wajiyai duwenash juwinawa nunu pachisam chichasta
¿Agagmaush waji pachisaik agagmauwaita?
Jintinkagtin nuniashkush pataim yaimpakmatai juju agagmau ausata
Dakumkamu diyakum agagmau ausata
Yamai Teresajai ikamia takastin aidau juwaku wemaji nunika itamji kuwashat nuwigtu
Jintinkagtin nuniashkush pataim yaimpakmatai, Jujú tsanish tsupigmau nuwigtu tikich aidau najankata wasugkamat nagkamamnum
Jujú utuimjai, yamajam chiitsu najanata nuniakum yamajan daaji wainkata
Dakumkamunmayash waji dekame nunu pachisam kumpagmijai chichasta
Dutikam daaji utuim tsupigmaujai najankata
Yujumak inagkatnujin junak nuwa najanin ainawai
Iniimau aikta. aímaujum papigmin dakumkata nuniashkumesh agagta
Shipibo aentsuk batsamnai Ucayali, Amazonas
waintaiya nugka pegkeg paka tepaju
Dakumjamu diista nunikam waji ainawa nunú pachisam chichasta
Jintinkagtin nuniashkush pataim yaimpakmatai ausata
Tsawan 19 de junio kashikmas 7:00 jegai wetatji ajanum
Apag Manueldau awai aja, nuwi kashin
Papi tsupija agagmaunum mama, duse mamikiam ausata nuniakum kumpagmijai pachisam chichasta
Jintinkagtin nuniashkush pataim yaimpakmatai, jujú tsanish najankata wasugkamat nagkamamnum
Carlosa patajig Yagua ainawai, ditak ajakma senchi yuu ainawai
Maman uwettakug dekatkauk mamajai chichas uwen ainawai
Dakumkamu diista: ¿Ya chichawa?
Iina apachjig yaunchkek namaknak nijakmag yuu wajakchaju ainawai, uwejai achik, anumun kayai dekeg, ma wajaku ainawai, nuní batsamtatman Anchau tutai bakichik muuntan wantintukui, nunik wagka waitush wekaeme juju timua juwi nijakmam maa yuwata tusa tiuwai, tima, timu neje esagman juki dekeg yukuak wekaegas uchutjam wamak namakak jínak jiinjamtai, mautan unuimajui
Dakumkamu diisam kumpagmijai chichasta
Dakumjamu diista nunikam namak maut dekamu pachisa chichasta
Dakumkamu agagmaujai jasam diista
Dakumjamu diista nunikam daaji ausata, namak wainmaujum mamikiata nunikam papigmin dakumkata
Dakumjamu diista nunikam augmattsata
Dakumjamu diyakum agagmau ausata
Tsanish shiig pekaam diista, nunikam agagta
Jintinkagtin yaimpakmatai, jujú utuim tsupigmau nuwigtu tikich najankata
Nunikam, baki bakichik chicham aina nujai chiju agakta
Dakumjamu diista nunikam nuwash wajina najanin ainawa nunu pachisam chichasta
Dakumkamu jitusa diista nunikam aimkata
Jintinkagtin nuniashkush pataim yaimpakmatai juju afiche ausata
¿Afichenmash waji dakumkamua wantinua?
Chicham agakmau ausam papi tsupigmaunum agagta
Chicham ausata nuniakum dakumkamu diista
Papigmin, dakumjamu dakumkam daaji baki bakichik agatjata
Dakumjamu diisam, chitsu betekmam pekata nunikam agagta
Dakumkamu diista nunikam augmattsata
Ese Eja nuwa takatjig, chagkin kaapjai najanmauwa nuwai
Aishmagkuk nagkin wachi najanin ainawai
Dakumkamu diisam jega jegamat dekamu pachisam chichasta
Agakmau nuwigtu dakumjamu diista, ujajatkum aimkata
Jintinkagtin nuniashkush pataim yaimpakmatai augmatmau ausata
Jega jegamaunmag kampatum tsawan juwaktatji
¿Muun aidaush wagka uminainawa?
¿Wagka jega jegamaunmash pachinkagtatua?
Pataim dakumkamu pachisam ujakta
Apag tikich muun aidaujai uminawai jega ijuntuja jegamkatnun
Chicham ausata dutikam dakumjamu daaji shiig adaijata
Dakumjamu diista nunikam pumpuna tamaujai betek nagkamnau inakmasta
¿Ya yaimainawa jega jegamaunash?
Gumercinda Duire Sunguinua, Andrés Sánchez Kiankia, Florentina Wampiu Weepiu, Patricia Wajajai Yaun, Lucy Paape Anag, Maria Chumap´Tsegkuan, Isaac Piitug Pijushkun
Iina muunjig yujag tsamat jegamunak dekawai ikam egamak wekaegas, nuwigtushkam yujag kakaegun kuntin kautu asamtai
Dakumkamu diisam, kumpagmijai chichastá. inibau agagmauwa nunú diisam
¿Dakumkamu aidaush wajina pachis iwainawa?
Iniimsata ame batsatkamunmash yujag juuktasaish wají atsumaji
¿Tayu pachisa agagmaush ausachukaitam?
Niime taji duka, aents, kuntin nuniashkush wají aina nuna niime paantu wainna nunú taji
Amina papigmin shiig tsentsajam umiktá, dutikam baki bakichik augmattsamu akanjamua dusha wajina etsejua nunú betek emata
Jitusa augmattsamua duka, wajína pachis agagmauwaita nuna ujajatui
Kumpajum aidaujai chichasta nunikam ijunjam iniimau aiktá
Waji unuimajume nunu anentaimtusam diista
Tikich aents juuka yutai pachisa augku dekaami
Wampisnumia Tserem yujagken juwaawai
Tikichia duka dijajín ajawai pikag
Batsatkamunum eme anentsa ditai
Wampis batsatui Kanus (rio Santiago) Condorcanqui
Kumpajum aidaujai chichasta nuwigtu ijunjam iniimau aiktá amina papigmin
Dakumkamu diistá, ausata agagmau nunikam augmattsata
Ikamia kuntin aidau yujag tsamaka kakegun yuwak, jigkajin yutua ukuawai dutikamu tsapaka nejetai aents aidau yuwinak, juna tiajui: dekas jujú nugka pegkejai yujag shiig tsapawai tusa, ajamiu ainawai
¿Aents aidaush dakumkamunmash wajukenawa?
¿Wají ajak aidauna ajakmainawa?
Iniimau papigmin aiktá, dakumkamu aidau diisam
Dakumkamu aidaush wajina pachis iwainawa?
Initik aents batsamsau aina duka ajakmatan dekachu ajaku ainawai, wawa bayuijin bukunawag batsamsajui
Makichik tsawantai nuwa jinki weuwai yumainun egaktatus
Nawanjun amastajai tujash shiig kuwitamjutkata, ditashkam atumjai ijunja batsamtan unuimagti tiu
Nuna aatus tusa nawanjin susau
Nuna timatai nuwashkam uchin juki jeen ejegau
Tujash Nugkui nawanjinak shiig kuwitamkachaju, dutikam wakitkiu, nunikmatai pujus, nugkuin kajamjau, besejan ipatak tiu Iish awantak yujakchapash timaji, tujash nawantug shiig kuwitamkachume Yamaik senchi takakjum, seekigmin ajamim tujuagmatai yuwajum pujustin atajum tiu
Chicham dekata tame nuna ukujin nuwigtu emtikam ausata
Lambayeque ajus ajakmamu dekami
Lambayeque, ajus ajakmamuk nagkamnawai esattin, nunú tsawantin seeki asamtai
Tractor ukujin jiju esajam tenté aidau aputusmau japisa minak nugkan shiig tsayawai
Lambayeque bakichik yakat muuntai, Perú nujinchin awai, juwiyag jikatus ajakmau ainawai, ajusan nuwigtu shaan
¿Lambayequesh wajuti ajakmau ainawa?
¿Tractorash Lambayeque batsamin aidaunash wajinma yayawa?
Tractor: Bakichik makin nugkan tsain
Kumpagmijai chichasta nuwigtu ijunjam iniimau umikta amina papigmin
Dakumkamu diistá nunikam kumpagmijai chichastá
¿Aents aidaush wajukenakua yujawa?
Dakumkamu diisam, iniimau aidau aiktá
¿Agagmau daajish dakumkamujaish betekkait?
Kumpajum aidaujai chichastá, jujú iniimau pachisam
Jujú takatai ainauk ikamia juki takannawai, nunin asa ikama muunjin segainawai
Yamai pujuta nuwig ikamiag ashí amuka emaji, kuntinnash maawag sujuinawai nuwigtu ajan ajamainak ikamnash pakainiag emainamunum kuntin pisainawai nuwigtush akajui egakmainawai nunin asamtai kuntinuk kakajus igkumaitsui
Augmau inagnakam, papigmin iniimau aikta
Jujui agagta wajuk nagkamnawa
Agaju: ¿Jusha wagka agagmauwaita?
Kumpajum aidaujai ijunjam chichastá
¿Tuu utugchat diisume tujash wajuk epegkaume?
Tikich aents pachisa agagmau ausami
Kumpagmijai chichasta, ijunjam iniimau aiktá amina papigmin
¿Amesh achuar aidau egamka yutaijish wajuk anentaimtame?
Dakumkamu diisam, agagmau ausam augmattsata
Dakumkamu diistá, kumpagmijai chichasta
Duwe akankam tatagnum aepsam, yukukujai pachimjata, shiig nanegtá najanata tenté, duka ichinka numpiji atatui
¿Wají pachisa agagmaunak ausatjaki?
Jujú agagmau ausata nunikam yama nagkamchaku anentaimtujum nunú apatkam diistá
Imatiksa najanamu asa shiig pegkejai, pinig, amamuk, buits, ichinak
Chicham dekatkau, ajum, duwi, inagnamunum jujú ainawai mamiksa takatai aidau shiig agagmau atí tusa
Chazutak awai región San Martin, namak Huallaga tutaiya nuwi
Aentsjig quechua, apach aidaujai pachimdaegan batsatui; chazutanmaya aents aidauk pinig wegantu najanbaunum wantigkau ainawai, ditak shiig emematus diin ainawai, antsag regionnum, Perunmashkam
Yaku wishina, tawa duka yaijai nujaig yumin yajaa takau ainawai, yumi bichatnun uwagtajai tuinau asag
Nuwigtush pinignash najanin ainawai
Dita muunji taka ajakmaun duwe najanin Chazutanmaya takaina duka chunchullis tutaiyai quechua chichamnumak, nunak ampug taku tawai
¿Chazuta tawa nunash tikich chichamnumash wajintin ainawa?
¿Wajintu adaimainaita Chazuta batsamin aidaush?
Kumpagmijai chichasam, ijuntujam iniimau aiktá
Dakumkamu diisam, agagmau ausam, augmattsata
Dakumkamu diistá nunikam kumpagmijai chichasta
Papigmin iniimau aikta, dakumjamuji diisam
¿Aents aidaush wajukeawa ajakma juwaamunmash, nuwigtu juuka ashimkamunmash?
¿Wajukmainaita pishak ajanum atsakuish?
Carlos apauchijai kajimatkiaju ajakjin
¿Wagka pegkejaita ajakma juwamush?
¿Tuu aidauwa utugchat diisume?
¿Agagta jimag anentai jujú emtumain?
Kumpagmijai chichasta, iniimau ijuntujam aiktá amina papigmin
¿Agagmaunmash wagka dakumkamush apusamuita?
Namak maamu pachisan unuimajai
Dakumjamu diistá nuniakum kumpagmijai chichasta
Eke agagmau augtsuk, diistá wajuk najanamuita nuwigtu iniimau amina papigmin agagta
Nunú kampatum anentai agagta
Kumpagmijai chichasta jujú iniimau pachisam
¿Tuliosh wajintin tsuwamagmauna kumpajinash ujawa?
Yamai, etsegkata wagka jusha agagmauwaita, nuniakum aiktá iniimau
Kumapajum aidaujai chichasta nuniakum amina papigmin aiktá jujú iniimau
Agagta amina papigmin namak maamu pachisam, kumpajum nuniashkumesh pataim emailnum awetumain
Ditak jutijai betekchauwai duka dita dijajin pikag ajawai
Ihuaki wajiu wajaknai, senchi takau nuwigtu namakan kakag main
Batsatkamunum eme anentsa diitai
Kandozi batsatui Pastaza, Datem del Marañón tutaiya awi juka awai región Loreto
¿Ihuakish wajinma jutijaish betekchauwaita?
Kumpagmijai chichasta nuniakum ijunjam amina papigmin iniimau aiktá
Dakumkamu diistá nuniakum kumpagmijai chichastá
¿Aents aidaush wajukenawa dakumkamunmash?
¿Dakumkamu aidaush wajina pachis etsejua?
Agagmau eke augtsuk, dakumkamu diistá antsamek agagmau daajishkam, dutikam yamai amina papigmin iniimau aiktá
¿Awantua najanmau pachisa agagmaush ausachukaitam?
¿Utugchat atatkuish waji kajamji?
¿Uchi aidaush wají sujitaji?
Jimag, kampatum akush betekmamtin aidau amainai wají, aents, kuntin, takamu, anentaimaushkam
Tikich aents aidau awantua najanmau dekaami
Awantua najanin aina duka Wari aents ainawai
Junak shiig kuwitamjumas, puyatjus, iwagmamag takawai
Iina muunji jega apusatnunak wekaegas diisa nugka pegkeg jegamka pujumainun, nain, yumi, jii kakajus takamainun mamikig, dekas juwi batsamsami tusa etegka batsamsauwai
Jegamkatatus etegkeawai numi pegkeg, shugku, kayayais, tuntuam, kampanak, chapi, shuwaat, pumpushak, kaap, jujú yupichu takamainun mamikia uyuma aneakas umintsauwai
Dakumkamu diistá, nunikam kumpagmijai chichastá
Augmau nagkamtsuk, dakumkamu nuwigtu agagmau adaikamuji diista
Iniimau pachisam kumpajum aidaujai chichasta
Numi pegkeg aidau yajuaka takasmau; ikam wajina sujamua nunú nunu juki takasmauwai
Tuna mamikis dekaskesh etsejua duka awai nagkamaunum nuniashkush awai inagnamunum
Agaju: ¿Wagka jusha agagmauwaita?
Kumpajum aidaujai chichastajum nuniakjum betek ijuntugjum aimkatajum
¿Duka kuwitamsa takashmash wajukmainaita?
¿Duka aidaush wajuk kuwitamainaita?
Ausam aikta iniimau aidau amina papigmin
Ame batsatkamugminish tuu utugchat awa tujash wajuk epegmainaita
Totora yajuaka jegamau Urosnumia
Nuadui totora yapajiakmau batsatkamu asa shiig dupajam pegkeg wegawai
Dutika umiku asa, yamai nagkamainai jegamu
Ajuma nunui ananui jimag nantu
¿Kampatum akankamua dusha wajina pachis etsejua?
Nuwigtush yujag tsamataish wajig wantinua nunashkam, nuniau asa pau tsamataig kuntin uwegtin pampain aidau wantinui: washi, yakum, bachig nuwigtu chuushkam
Juju kuntin aidau tsawainak senchi pampain ainawai, uchijin petsakag entsaku, maaninau, yujagken sujitdayainau aniachkush atandayainak
Dakumjamu diista nunikam kumpajum aidaujai chichasta, iniimauwa nunu yaimpamainai
Papigmin iniimau aidau aiktá, dakumjamu diisam
¿Baki bakichik dakumjamu wainam nuwish wajukenawa?
¿Yujag juwaamunmash yaa aidau pachinainawa?
Augmau nagkamtsuk, dakumkamu nuwigtu agagmau adaikamuji diista,
b ¿Wagka dusha anentaimtujume?
¿Yaa aidau juu ainawa?
Pauk bukunku yutaiyai, tikich aidau yumijai namuka umaush ainawai
Pegkejai protaina, carbohidrato , calcio nuwigtu fósforo aidau ajamu asa
Dakumjamu aidau apatkam diista, nunikam papigmin iniimau aiktá
Chiju tesakmaunum agagmauwa nunu ausata nunikam wagka juniawa nuwigtush wajukeakua juniawa tawa nunu jikattsam diistá
Agagmaunum jimag anmamtin ejeta
Wagka juniawa tawa duka utugchat awa nuna tawai
Wajukeakua juniawa tawa duka utugchat nagkaema nuna tawai
Yamai, kampatum akanka agagmau nuwigtu juk akanka agagmauwa nuwiya jimag wagka juniawa nuwigtu wajukeakua juniawa tawa nunu mamikiata
Nomatsigenga aents aidauk Selva Central nugkanum batsamnai, distrito de San Martín de Pangoa tawa nuwi ima senchi wainnawai
Tikich aidauk atashu ampujin aniachkush neje kaujun ukujin ainawai, nuna yuwaun punuk, ujik aidaun achiktatus
Wajukeakua juniawa tawa nunu ausata nunikam ame papigmin wagka juniawa tawa nunu agagta
Dakumjamu diista nunikam kumpagmijai chichasta
¿Aentsush waji ajakna ajatasash etegkeawa?
Papigmin iniimau aidau aimkata, dakumjamu diisam
¿Ajak ajakmatin etegkeamunmash yaa pachinainawa?
Ajakmamunmash wajukna ainawa nunu iniimsam dekaata, nunikam papigmin agagta
Augmau nagkamtsuk, dakumkamu nuwigtu agagmau adaikamuji diista, nuadui papigmin iniimau aiktá
Shampuyakunmaya nuwa muntsujut Inchikuat daagtin, niijai ijunag ashi patayig batsamin, eme anentsa diitai ájakui
Tuké nigka ajanum weu, minakush yutainak tinamag juki midau
Chiju agakmauwa nunu ausata nunikam chicham mamikjamu aidaush wajina pachisag tawa nunu anentaimaujum papigmin agagta
Ipaniamu aina duka yapajiasa takat yainiamu iina patayi aidaujai aniachkujish ijunja batsatkamunmayajaigkesh
Umiktajai tabauk dukap ajakmaka wegamua nuwai: mama, shaa, ajus, biik, tikich ajak dukap tsawan wegatsaig umimain
Aniau asamtai ipania takasa emamuk tuké imanai, wagki tamak, aentsun dukap ijumu nuniak takat ijunja ipania yainika wamak ujuinau
¿Ame unuimagmaush pujutjumin, pataimin nuwigtu batsatkamugminish wajuk takakmea iwainamainaitme?
Annun kajamjag kuntinun wainkattajai tusa wekaegak wegak yupichu kuntinun egamu
Dakumjamu diista nunikam kumpagmejai chichasta
Iniimau aina nunu yaimpakti
Dakumjamu diista nunikam iniimau papigmin aiktá
Augmau nagkamtsuk, chicham agaka iwainakmau aidau diista nunikam iniimau ausam papigmin aikta
Kuntin uumjai senchi mautai aidau: uwegtin, chigki nuwigtu kayukchakam
Dakumjamu diista, apatkam diisam wajuku ainawa nunu papigmin agagta
¿Wajina pachis tawa agagmaush?
Kumpajum aidaujai chichastajum nuniakjum ijuntugjum aimkatajum
¿Waji utugchat nagkaemawa egamka yuta amina batsatkamugminish?
Waji unuimajume nunu anentaimtusa diista
Najanata agagmau expositivo amina papigmin wajuk takau ainawa egamka yutanash ame batsatkamunmayash
Dita kuntin maatasa taka wajakmauk tsawan wegamunum yapajinae, duwi yamaik ditak juwinawai akajun nujai egamak yuwinawai
Nuwigtush dekau amainai utug wega kuntinnash igkumainaita, nuniu asa wainkau amainai kuntin shinamun, najamka ukukbaun, kautbauji aidaun
Kuntin egamku tsawan megkaemauk amainai nugka ayamunmash pujag nuniashkug atushat wenak batsatkamunak nagkagag wenak tsawanta juwau, nuniu asa yamaik batsamka wenaku kuntin yupichu wakemaitsui
¿Kuntin egamka yutash wajuk yapajinae?, ¿Wagkag ainiawa?
Dakumkamu diisam chichasta kumpagmejai
Augmau nagkamtsuk, agagmau diista
¿Waji agagmau wegantu amainaita?
¿Wajukmainkita juju tamau betek pataetuka emashmash?
Chiju shiig mamija agakmau amainai
Chicham chitu agakuik infinitivo tuja imperativo amainai
Pinigkak duwejai takasa najanamu juti awajunti atsumaku takataiyai, duwi ashi pataa aidaunmak juju atsujuk amaitsui, duwi dukug aidauk uyumas duwejaish wajuk takataiyaita nunak ujajatkau amainai
Jimag chigkim utuaka jigkamu
Makichik numi 1. 1/
Inagnak, numi juki tiwiki kuitamas wekemu
Chigkim, pinig nuwigtu numi
¿Wajinma yaijatmainita jutika takamush ii duwejai takat takamunmash?
¿Waji utujimkaume juju takasa wegamunmash?
Dutika najanag tun tsawan jiyau etsanum jujugti tusa, dutika agak emau kuntinu nimen, yagkujan, chigkin wakani aidaun
¿Wajintu chichagkamuna uminaita eke pinigkan najantsukesh?
¿Wajukeamunma atsumainitme juju unuimagmaush ame batsatkamugminish?
¿Wajina najanmainita ajakmamu juukajash?
¿Ya aidau pachinainawa ajakmamu juuwamunmash?
¿Wajina tawa agagmaush dakumkamujai diyamash?
¿Ya aents aidau pachinainawa?
Augmau inagnakam, papigmin iniimau aiktá
¿Wajuk dekainawa aentsush tsawan ajakmamu juutainash?
Aiksamek agagmaunum jimag anmamtin ejeta
Wajukeakua juniawai tawa duka utugchat nagkaema nuna tawai
¿Wajuk yaijatua dakumjamush nuwigtus viñetas aidau akanja augmatbau agagmau shiig antukmi tabaunmash?
¿Waji unuimajume, dusha atsumtatmek?
¡Muun Carlos, ajanum katip ayawai!
¿Tuwi batsamin ainawa Nomatsigenga aidaush?
Ausata chiju papatakam nunikam aikta iniimau batsata nunu¿Waji nagkaemakiuwaita? nunikash ¿Wajukauwaita?
Ausata chitu nuwi mamikiata causa juju efecto tawa nuwi nagkamam, nunikam aikta iniimau pataetukam ¿Wagka nagkaemakiuwaita?
Esat tepeamunum namak, kucha, entsa aidau kuyuidau, nuniakui diyam kuwashat tsajug entsa utuka shimuidau nunu tutaya mijan
Duka shimuinawai juju namak aidau: kagka, tsapaum, kusea, paumit, putu, tugkae nuwigtu yutui wegantu aidau
Muun aidauk dita patayijai chichaidau namak maami tusa; nuna tuidau asag nuwiya aents aidau ajuntaidau juna jukiag: dekan, tramperan, ansean nunie tikich aidau timui nuwigtu basujai nijaidau kuwashat maami tusag
Iina muunji Awajun aidauk dekas timun nuniashkush basun juki nijakug tuke tinu ainawai aatus: ¡Anchau nijapawai!, ¡Anchau nijapawai!, wagki juna pachia junak ikama dukuji wait anenkagtak timui nijakma yutan iina apachjin jintintuawai, nuniau asamtai senchijin tuke segainak dutikam namak senchi jinakui yupichu achikmi tusag
¿Waji nagkaemawa makimakichik dakumjamu wainam nuwish?
¿Ya ainawa chichamjaush namak maami tusash?, ¿wagka dekaske tame?
Augmau nagkamtsuk, dakumjamu aidau diista, nuadui papigmin iniimau aimkata
Dakumjamua nuwish, ¿Wajina etseju wainkattame agagmaunmash?
Juju chichaman ujapawai ayamtai Nº 62502-Nueva Napuruka
¿Wajina ujapawa makimakichik agagmaush?
Nuna diis makichik tsawantai Shuwi wainkau nunu pataa kuntinun namaka ejapenak utsainau ampujin, numpe nijaidau nuniamunum namak senchi nuna kautak kaunu
Chagkin najantan, washim najantan, tsentsak shutuk epentan nuwigtu japimuk najantan kaapjai atsujawag takainak
Chagkina najanaidauk ampujinak achimaitsui chagkin najanam tsukiskiju pegkegchaun najanawaig tusa
Nagkamam augtsuk diista dakumkamu nuwigtu agagmau adaikamuji nunikam aimkata amina papigmin
¿Ya aidau pachinmainaita awantua najanmaunmash?
¿Dakumkamujaish wajina pachisag tawa agagmaush?
¿Juju infografía, juwish wajuk amainita chagkin awantua najanmaush?
Chagkin najanmaitsui tusam pempegta
¿Juju agagmaunmash tuwita agaju juwi ejentatjai timaush?
¿Wajina unuimagja juju takatnumash?
¿Waji utugchata ajutjamsame tujash wajuk nagkaikimume?
Umintsata najanatasam chik infografía amina batsatkamugmin chagkin najantai pachisam
¿Ya aidau pachinainawa nuniakush wajina uminawa makimakichkish?
Eke nagkamtsuk disu amainai nantush wajukeawa nunu diisa payag tuja minagke aidau tsupigtasa
Jutik jega yamagman tsuwajag diidau pegkeg jega shutash, bisutash, tsejesh nuwigtu tikich wegantush aatsa kayukam shimau, nunikmatai jegak dukap tsawan pujus mamuau
¿Wajina aikainau wainme dakumjamunmash?
¿Y a aidau pachinmainita jega jegamaunmash?
¿Waji anentaimat juwame juju dakumjamua nunu diismes?
Augmau nagkamtsuk, dakumkamu diista nunikam aikmaujum augmattsata
¿Waji etsegmau wainkattame agagmaunmash?
¿Jega jegamtanmash wajina etsejuidauna dekaja?
¿Jega jegamtanmash waji dekagme?
Dekas minash yainkati, jintinjuati tusa junak ainiawai
Nuwiya makichik agagta papigmin
Awajun aidauk takasu ainawai juju ajakan yajuak senchiji au asamtai, duwi ima kuntinnakes ishimtsui wakan pegkegchau pasun pujustag taunash datupamtikawai
Nunu diisa dekas juju takamuk emegkaumaitsui ayatak takaku jintinnaimainai juju dekat uchi akinak minina dusha dekau atinme tusa
Duwi ikamnak ajantus diiyau, tuke ikama dukujin sega takasu, dita sukagtau asamtai
Juna jegamainakug takaidau apaji nuwigtu uchijijai juka dita takataiji asamtai
Awajún aidau unuimatji dekamu
Ashii yakat tuja aents nugkanum batsatkamunmag maki makichik dita unuimataiji, takataiji aidau ajuinawai nunú tikish pujut jutinuchu tajutjamamtai kuashat mijanai kajimatja batsatji nuninaku ayatak augbattai emaa weenaji iina muunji taka wajakmaush takainasji
Nunika batsatbaunum utugchat nagkamnae nugka nimpamu nuniak tsawanchakam yapajinbau asae nunik utugchat muun najanea wetai juna uyumas diin Organización de las Naciones Unidas (ONU) dekas ashi yakat aina nuna unuimatji,pujutji aidaun senchimtikawai diita chichamen,chichainak takataijii aidaun takainak unuimagtinme tusa nuniak ikam aina nunashkam kuitamkatnume tau asa, aikasag ajak yuwatin aidaunash ampimatin aidaunashkam diitanun takainak yaimpakti nugka nimpag weganuna ujumtikati tau asa
Tuja nuna diis Direccion de Educacion Intercultural Bilingüe uyumawai ashi jutii aidauti iina chichame shiig chichainaku iina pujutjishkam iina muunji pujusmauwa nunu kajimattsuk takaku yamajam unuimat minina nuna apatuk yamajam unuimatan ematnume tujamu asa ipapamtai ijunja chichasa junii ati tusa umikbauwai
Juka ashi awajun uchi unuimai nunu dita apajijai, dukujijai apashji nuwigtu patayi aidaujai ijuntug yamajam unuimat uchi yama minina nunu unuimagtinun esegatnume tabaunum umiaji
Namak yuchatia tibau aidau
Initaik nuwa pujutii augmatbau
Juutii muunjig chagkinnak najanauwai jimag tsawan nimtinum: Dekatkauwa juka, eke najanattakug dekatkauk káap atsujaá umikbau jegaa au asamtai tsawantan diis yumi tsawak kakajus takagmaku jinmainchau atai nii jeuchijin pujusa najanauwai nuweuchiji ajanum wegaku mama, paampa, sagku, pituuk, manchup, kegke, kukush, pagat, nuwigtuu tikish yutai ajanmaya aidau egkea entsaktinun
Tuja, tikichia junak ikam egamak wee kuntinum maa pegkaka wajiyaik entsaki jukiti nuniak ikám káap ayau asamtai yupichu chagkinan
Tuja, káap etsesta nagkamkushkam chagkin pegkejush katsujam atii tusa najanatnunak kaapi neje tutiame nunatagkiji etséntseam jimag jiiname nunák etegkeg jiijú wajakui shiig najana jiikta tabaunum,nuniak wakegkeaji tutiame káap etsentseaja tagkiji mai jujaku ejape ukugtiama nunú, nunak imatikas takaschaju ainawai nujai chagkin najanamak wama¡k mamuja ajapnau asamtai, nuwigtushkam jegaá emam tutitjan pachipachimdayá wegau asamtai
augmattsamu diyamak, jutii muunji aidauk batsamsaju ainawai mújaya nuní, nuniamunum shiwaaji
Wampis aents aidaujai nugká akasmatdaikiag utugchatan ejetuniawag maamaninakua Wampis aents aidaunak amustatak émak kampatumak ipisig majanu ejegá emegkaakag wajantaaju ainawai
Nuwa ejamtin aidauk pachinkachui Entsa nijamunmak, namak aidau jinachai tuidau asa
Wií numi tsupiakun senchi pisutmikajai
Kaekasua. (Kaet) Nunak muún daekan juki senchi atiniawai tusa jigka nuna taku tawai
Namak tanishiamuk makichik takat shiíg pegkejai wagki iína muúnji takatai unuimanui nunin asa iná uchijig dekau amainai namak tanishiamun
Shiwag. (Shiwaji) Tawa nunak aents patayi mantuamu kajegtama nuna tawai
Mina shiwag awantawai mantuatatus
Ukai. (Ukat), Nunak ashi kuntín, chigki, namak, Iju painka inagkamu yajaá suwamua nuna tawai
Yamai dekaámi pegku pempejatin tawa nunu pachisa
Tikish chichamnumak pempeag jiígká nuna taku tawai
Mina dukúg nigki itajak pujawai
Nugka mamikia ukuak dukug ajanum weé nijamchin shiíg kuashat umiawai, nunitai apág ikam weé niíshkam kuntin aidaun wakemak jegá tawai, nunik kintamak nuwen chichajak jaásta ipaámatjai tusa jiínki wekaegas niína patayin jegá jegajua ipaá ukuak niína kumpajin sain, awen aátus ipaá shiíg aneas jegá wakitki nuwen ujakui
Achu kampatum nantág nejeké
Jempek makichik pishak shiíg yainchi pujuwai ikam, senchi nanamnai nuniak ashi tikish pishak aidaunak nagkenai
Tuja, ipamát tusa taji nunak, iina muunjig wajiu ajakú aidauk ipamát eme wajawai yumi yutugtatui tuú wajakaajui niína uchijin ujak
Ipamát pujuu taku yumi sajaa nagkaemataig, jaamu atatui nuniashkush maaniamu atatui tiuwai
Aents jakamtai besetai tutiame
Yamai kuashat tsawan jukí wegamunum uchi aidauk dekainatsui namak basuwai nijaa yuwamu aina nunak, nunin asa dekainatsui wajuk ijutaig awa basuush namak shiig ijina yuwata takujish aantsag dekainatsui tuki dutikmainchauwaita namak basuujai nijaattakuish nunak
Nuna ashi umik nuwigtu jujukun yajuaka nunaktu etsentseg pegkejan esagman etegkeg ijumawajakui, dutika makichik tsawantan sumamas nagkama wajakui kumbain yajutan
Iina muunjig yauchkek aja ajamtatkug dekatkauk chichawajakui nina nuwejai kashi kanamunum, nunik nuwejai chichaman umiku asa nuwe sutu umiak pujai ipakan ipaatjai tusa nina patayi aidaun ipa wajakui, dutika nishkam ipakan ipaak tsawantan mamiktua wajitin takastatua nuna ukujakui
Kuntin: Kayuk, kashai, shushui, paki, paba, yugkipak, japa aina nuna tawai iumag adaiyak
Iina muunjig weeknak wegka wajakui nantu marzo, abril nuigtu noviembretin, weekan juuktatkug nantu mamikiamua nuwi ditia tuame tuwi weekash tujuajash pujawa
Unuimagmi iína muúnji wajuk namakan tanaá yuwauwaita nunu pachisa: Namak tanaá yutai aidauk jujú ainawai tsajug, mamayak, shacham, dukum, nayum, kagka, kumpau, au aina nuna iina muúnjig tanaá yuwauwai
Namak tanaámuk shiíg kuitamak puyatjus iína muúnjin inajuk wakejus nuigtush kuitamak dita uchijijai yawauwai yamaik jutik namak
Nuwa ejamtinuk duka namak tanaá yugkunámunak dukamaitsui tiuwai uchí uchigmak asekan anugmain asamtai
Tikish chichamnumak Pujus, taku tawai
Aents jakamu tsawan tsawa nunu
Muun bautsan maa itag, uchijí aidaunak sujituk yúwaunig ditak nuweuchijijaig jimajus yuu wajakaaju ainawai, nuna nunikaju aina nunak, uchi tsakatush baus ayujamuk eke muumpatnash muumpamainchauwaitak jiin kusuka besejainum yutanash yumainchau wajasai tuidau asag ayujachajui
Nunú unuimat aina nuna iina muunji dekamtijapak ukugmakiu asamtai, yamaiya juwikish muun ikám kuntinun egamak jiinkug apikmaki yujainawai nuniinak kakajus wagainatsu nunak aaninawai
Takat aatus mamikmasa takasa minimú asamtai ashi nuwa dukug muntsujut muun aina duka imá senchi uyumatus takaa wajaku ainawai pinig, amamuk, ichinak, buwis, yukún wegantu aina nuna, nii jeen atsumaku takastin aidau asamta
Tuja nunisag, tikish takat wegantu ipania ijuuntuja takatiama nunikag ijunjag takaschau ainawai, ayatak makimakichik dita jeen batsamas nawanji ajamuk nuna batsas, jutík najantiame tusa jintintak batsamá wajakajui, nuniak uchiji aishmag aina nunak duwe takaamunak makishkish achimtikachu ainawai waagki, nunu achimtikki tsakapamak atak muun wegak ajik maamu tsakaajai nuniak nuween waitkastin ai tuidau asag
Pinig, ichinak, amamuk, buwis, yukun aina nunu najankujik aishmagjai tsanigjik najanchatia, dutikamak inagkatasa apeam tsantsuegag pujaja beseega
wajii ijakmamin aidau nuwigtuu wamak kuwin aidau najankamu yamajam jiinaina nuna imá senchi jikatus sumagmak takainawai, nuniinak senchi jatan kakajus tsagaumainchau aina nuna jujutmamkiag jinuinawai
Dekaámi chicham iínitik tawa nunúnak yaunchuk taku tawai, duik nagkaemakiu taku tawai
Tawa nunak kuashat utuakmaun tawai
Nunak daék ikam weé juwamun taku tawai
utsai aákan aákmak jií utsuk yumainun kayaumak akaega wajakui Iquitos shijinkan sujak, nunak makichik nantu yujas wakau ainawai, tuja duka yamai uchitik nunimaitsui aátus muún papágkun najaná wekausauwai
Nunin asa tumag najanak yacha amainai nuniaku nampet, anen aina nunu yacha amaina nuniaku iína uchiji jintinmainai, dutikashmak uchi tumág najantan dekachu nuigtush nampet, anen aina nuna, uyúmasa diímaina jutií pujuti
Sentuchak makichik numi ikam ikam ayawai
Uchitá iína muúnji takatai aidauk dekau amainai tiuwai muún
Tawa nunak uchi chichagmash antatsu nuna tawai
Tawa nunak kuntin, namak, aents aina auna ukunchin taku tawai
Tuja dekaámi, entsa tsejeg nuwigtú kampujam akush ashi tsemasma nugke ainatsui, imá senchi ayawai Entsa tsejeg kayagkamu tsetsék aina nuwi, tujash entsa kayagkamu aig tsemantsem shiíg atsaush awai, nunin aina nuwi aents dekachuk wainak jegantaa diis atsutai waketuinawai tsemasmash wajukunmag ayawa nuna wainchau asag
Nunu inajuk najukmatai muún niína uchijijai ijunas wakeejus yuwauwai aátus iína muúnji yutai pegkejan yuwak uchijin ayujauwai tusa iína muúnji augmatui, tuja yamaikish duka tsemasmak ayawai jutí nugkénig, tujash kuitamak juúk yuwinatsu nunu kuashat chichamjumainai dutikashmak
Mina apág chigki maá táme
Nunak numi kukajun tawai
Yamai dekaami wajuk jutii muunjish ajak ajanmaya aina nunash ajakma yuwaag batsamsaju ainawa nunu pachisa
Initaik pujutnumag muun aina duka, ajá ajamkush kuntin ikam batsamín aina nunakesk waitkatsuk shiig kuitaamas ajamí, núwe ashí ajak aina nunak pachimas ajaká patasmatai uyumanakeas ipantak yuwa batsamsau ainawai, nuniak shiig tajímat, waitiakas aishi uchiji aina nujai ijunag batsamsaju ainawai
Ajak ajakmakuik wiya yuchatia
Ikam wekaesa kuntin, chigki mamu
Iina muunjig daweem ematak awai jimag niimtin, iina muunji takasui: Chigki yujagken kautkui emat, kutsakmakui emat
Iina muunji waimak chicham antugtai nii wajuk pujustatua nuna wainak kanutmamag pujustatau asa shig ijagma wajakui waamak waimakta tau asa, iina muunjig uchinak juna ijagmitka wajakui: yujag ainaunmak ijagmitkauwai wakampen, sawinan junak ayujachui shig senchi kugkuin asamtai au yuutik iyashnum jegagtugmatai ajutap waamak dekapjuwa nuniak iwaintutsa tau asa juju yujagnak uchi aishmagkush ainaunak
Iina muunjig baikuanak uwajui waimaktatus antsag uchi aishmagnashkam, nuwauchinashkam aajui waimakti nii pujustinjinakesh tusa, nuigtushkam muuntak besemakashkam umuu wajakui kajan yapajiata tau asa, nuna kajá yapajiachag tukee umimtanum ejetumaa wajakui
Yamai dekaámi ikamia kuntin bikua tawa nunú pachisa: Iína nugkeg shiíg muúntai ayawai kuntin yutai yuchatai antsag ayawai kuntin yukagtin nuigtú esajatin aidau nunin asamtai ikam wekaekuik kuitamamsa wetaiya tusa iína muúnji jintinjamauwai
Mina apág ikam wekaegas ashismas chichawai
Tuja inak tsamakmataig dukujuk shiíg yujumak papuú disá jiyawai dutika najukmatai ichinkan akakí muún makimakichik uchijin tinamui yuwatnume tusa, dutika susam uchi inakú dakak niína uwejin tii yuwawai, dutika yuwak inakú
Tii. (Tiwis) Inakun yuwak uwejin tiwis yuwamun tawai
Mina apág inakun yuwak uwechiji tii yuwa nuna tawai
Mina apág yujagken ajakú asa atsumkas yuwawai
Iina muunjig yamai uchiti papi augjai tusa ayatak jegag batsatag anii wajakchauwai nuigtushkam yamai uchik papin augchaushkam imasenchi jega pujuinawai tujash iina munjig uchijinak aikag jegag wainkag batsaschauwai
Numi tsupikbau iyajaig tusa ushujutai
Nunik pempenak nuwanash tapit achik nunashkam aiksan katsumak ukukmatai nuwa patayí tsuwajui, augmatbau tawai nuwa pegkegchau takamta unuimajuk nunú katsumkamua nunú esamtsaig aták patakash pujusui, tujash iína muúnji shiíg akasek
Yamai dekaami iina muunjish wajuk tsaagnash uwajuita nunu pachisa
Jega yaijush ikam jegamkamu
Yabai pujut jukí batsatag nuwig aents iwishkagtug maak ekagtumainuk imaanikag atsawai, nuniu asamtai, aents aishmag usupaina aniakug kuashat beseká weenawai nunisag, nuwa ejamtin akush yuta aidaun usupainakug kuashat uchin ajapenawaib
Zoe Sol Ángel Lavado O., Archivo Digeibira-DEIB
Iína muúnjin yaunchkek papág shiíg muúntan papágma nugká utsai aákan aákmak jií utsuk yumainun kayaumak akaega wajakui Iquitos shijinkan sujak, nunak makichik nantu yujas wakau ainawai, tuja duka yamai uchitik nunimaitsui aátus muún papágkun najaná wekausauwai
entsa kayagkamu aig tsemantsem shiíg atsaush awai, nunin aina nuwi aents dekachuk wainak jegantaa diis atsutai waketuinawai tsemasmash wajukunmag ayawa nuna wainchau asag
Nunu inajuk najukmatai muún niína uchijijai ijunas wakeejus yuwauwai aátus iína muúnji yutai pegkejan yuwak uchijin ayujauwai tusa iína muúnji augmatui, tuja yamaikish duka tsemasmak ayawai jutí nugkénig, tujash kuitamak juúk yuwinatsu nunu kuashat chichamjumainai dutikashmak ajak entsanum ayaá nunu megkaemainai tusa kuashat jutií patayi augmatuinawai
Muun niina sai aidaujai ajan ajamii shiig umik ukukmatai shagkai aidau juwatkiag ashii ajak; tsanim, paampa, seetash, mejesh, piriya, manchup, pituk, sagku, kegke, idauk, pina,pagat, papai, chiki, nabau, kukush, aina nuna yajuak pachimag
jii jujukí apeawag yamá ajakmainawai, nuniinak nugka aidaunak emesek emainak, kuntin, pishak aina nunashkam uwakek uyupiak kakajus egamká yumainchau emakaje
Untsu muun aidau nuwentin aina dushakam ijagmauwai tujash ujumak nigka waimaku asa tujash niishka datemnakesh, baikuanakesh, tsaagnakesh uwagtatus wakegakug ijagma wajakui ajutap dekapjujai nunikmatai wamak waimakchaig tau asa
inanki awekau asamtai, untsu muun tuajame, uchi waugnuk wainkash tadaega ukuimatnash ukuima tuajame nuniakuish waitkash taiya ayatak idaitutia Baikua dutikau asamtai
Aatus jutii muunjig ikámia ajak, kuntin, Entsa, aidaunak shiig kuitaamak ajaantus dii wajaku aina nunin aig, yabai muun aina juka ikám jiinainakush
Iina muunji pujutan jintinjama ukugmakiu aig, kuashat aents aidauti dewajá batsamsa jutsu imá pegkejaitai tusa tikichi pujutii jikamjusa batsatku
iwagtumaichau ajantsa diísmauwai, wainak aentsjai natuú wekaechau, dukujuk nawanjinak tuwig ayas nawanjin awekawá nuwi pujuta pachisa shiíg kuashat jintintua tsakapajui, nuniak dukúg tiuwai nawanju wainkam wauwaugtauchu atá nuwatik dushí wekaechatia, imatú wekaejin aents inintá tusa nunash tiuwai nuniak shiíg anentaimkau aents wainchatai minakuish amekaitam ubaju, tusa jintiaja augtaiya tusa dukúg nawanjin tiuwai, yamai pujut diyam duchauwai duik pujut imá pegkeg unuimat asauwai, tuja yamaish iína nawanjin pujut pachisa jintinmak unuimamainai nunú iína muúnji pujusmauwa nunú kajimatmaitsui
Tuja, nunui nagkamsa unuimaja minimua nuwig, muun namaka nijaattakug dekatkauk patayi aidaun ipaa ijumag tsawantan mamikig timu taitajum tusa ishiak, timun ememen ikaunmawagmatai diis Entsa mamikiamunash jegagmain atai, ijunag kashin nijakmami tusa tsawanta mamikia tsawautai suwemtuk yujumka yutsuk jiintu wajakaju ainawai washiman umikaagta tuidau asag
Aatus iina muunjig namaknak shiig chichajuk kuwitamas nijaa yuu wajakaju ainawai
Muun aatus ditá uchijin kashi inantug jintintak tiuwa nunak, uchi aidauk apag umaimjai tsanigkaim tujutkuap tawa tusash anentaimjash dii ajakchau ainawai ayatak, dapin anentaimtus pempenjai taku ishamak umayijai wasugkamtanak tupandaiyá wajakaju ainawai
Tsawak nií ajak ajatasa wakekamu aidaun utuak ukuak achu nugke asamtai tugkitak achu jigkayin ajak nuniashkush makimakichik najak apákui
Iina nugkeg ikamai, ayawai kuashat numi, yumi, dase, yujagkim, namak, kuntin, wisut, yujag yutai, nuigtu yuchatai aidaush imaánisan, nunisag yumish senchi yutinai tsawanji jeganmataig, esatjutnash imanisag esatjinai etsa senchi etsantaig, aatus tsawan chichagka umikmau asamtai
Namak tanaámuk shiíg kuitamak puyatjus iína muúnjin inajuk wakejus nuigtush kuitamak dita uchijijai yawauwai yamaik jutik namak maish tanaik yuwasji nunú shiíg unuimamainai aniaku uchi papíjam aina dushakam jintinmainai inia pujutan unuimaju atinme tusa
Tuja nunisag, tikish takat wegantu ipania ijuuntuja takatiama nunikag ijunjag takaschau ainawai, ayatak makimakichik dita jeen batsamas nawanji ajamuk nuna batsas, jutík najantiame tusa jintintak batsamá
Revisión lingüística Roger Yampis Agkuash
Never Allui Piuk, Sleiden Mariaku Pakurai
Juti muunji dekau aidau chichamu antuka unuimagtatme initaik pujut nuwigtu batsatkamunum wajuk pujut awa dushakam
Jujú papíya juka ujapawai nugkan, batsatkamun, pataan nuwigtu yaaktan pachis augmatui
Nunui, batsatkamu Nazareth pujuinawai, chichainawai, tsakawai nuwigtu iwainmamainawai ditash yaa weantu ainawa nuna
Batsatkamunmaya aidauk tajimat pujutnum, ijuntsa batsamtanum nuwigtu ayamjumka pujutnumag dita dekamujin nagkamas chichamjumak pujuu ainawai
Dirección de Educación Intercultural Bilingüe ukuawai aminii jujú agagmaun wakejus aujak wakejukti augtan nuniak unuimagti niina pujutjin nuwigtu yamai pujut minina nunashkam dekati tusa nunuka aminii awai
 Juanito Pape Chijiap
 Wilson Katan Peas
 Angela Majuash Ukuncham
 Samuel Wampuch Jeremias
Muun Enrique Yampis etsejui
Muun Julian Paz Puag etsejui nugka wajuku aajakuita nuna pachis
Muun Maximo Puetsa Tusanga juti nugke wajukuk ayi nuna pachis augmatmau
Muun Samuel Wampush Jeremias awajún
Muun Samuel tawa nunujai apatka diyamu
Muun Juanito Pape etsegmau
Muun Artemio Entsakua Pinchu
Claudio Wampuch papin agak wekaemau
Muun Artemio Entsakua Pinchu pujutji
Muun Elias Tuyas etsesgmau
Juti awajunti nugke: Juti nugkesh initikish wajuku aajakuita nunu pachisa augmatmau, uchi papijam aidau yama tsakaidau imanis juti nugken dekainachu aujak unuimagtinme tusa agagmau
Dekatkau eme aneasan kumpamjime atumesh unuimagtasajum ayamtainum egketjume, duwi juju papi agaja umikmawai amini anentaimsa niish juna aujak iina pujutjin dekau atinme tusa
Nunu ikam Awajun batsamamua nuwig shiig senchi kuntin, namak, yujag ayau duwi anenjaush egamak yuwinak iina muunjig yujasaju ainawai
Muun Enrique Yampis Ukugminch pujutji dekamu
Muun Enrique Yampis pujuwai batsatkamu Nazareth, distrito Imaza, Amazonas nugka tepajunum, juju muuntak waimakui, chichame antugtai, nuwigtush suntagmagauwai sullana, nunik tauwai batsatkamu Nazareth, taamtai adaikajui Pamuk ati tusa
Yamaik iina nugkeg shiig ujuna wajase kuntin, chigki nuwigtu iju wegantush atsugtamji aents yujaka wegak nugka uchuchiji asamtai ashii tishipis amukaje nunikmatai ayatak apachi yujagji aidau ii kakauti sumasa yuwaji iina uchiji atak takasa pujumainuk shiig atsawai
Muun Julian Paz Puag pujuu aajakui batsatkamu Paik, distrito Imaza, Amazonas nugka tepajunum, juju muuntak waimakui, chichame antugtai, aentsun ijumag chichajin wajaknai
Ikamak makichik yakat batsamamua imanai, awig ashi ii atsumamu juki takataig kuwashat ayawai, duwi iina muunjig ajantus chichaju wajakui ikaman pachis, nuwi wekaesatagtakush tuke anenjentin aidau
Tuja tikish pataa aidau uchijin, nuwen, yachin nuniashkush pataa jaagtai iikmajai tusa magkagtua shiyakui San Martin, Morona, Sarameriza nugka pegkeg kuntin ayaun wainak nunikaju asamtai yamaik awajuntik kuashat kanaja batsatji
Dutika iina uchiji waimitkamainai iina muunjig waimaku asa kakajus jamamtuchu pujusajui ditashkam yamai uchi aidaush iman atinme tusa
Muun Maximo Puetsa Tusanga pujutji augmatmau
Muun Maximo Puetsa Tusanga pujuu wajakui Batsatkamu, Morona wampis nugkanum Distrito Morona-Loreto nugka tepajunum, juju muntak waimakui, chichame antugtai, aentsun ijumag chichajin wajaknai
Datsa asag chalupa anuntu wajakui, nunii pujamun unuimat tamtai papin aujus jintinkagtin wajasui, uchin jintintak pujayatak kuashat yaimkauwai nugka titulo awagmamunash imaanisag utugchat aidaunash epegkauwai yamaik muun wajasa niinun takagmak jega pujawai batsatkamu Nazaretnum-Imaza-Amazonas
Shiig dekau amainitji iina muunji chichak ikama muunji nugka muunji pasun iwanch pujuinawai tutai
Duka ikaman kuitamin, muja muunji aidau nunak adaya wajaku ainawai aatus: Tijai, Iwanch, Shaam jakatnunum untsumnai tuja tu wajaku ainawai aatus Ayachui dukuji, muja dukuji, washi dukuji, paki dukuji, achu dukuji, kuwau dukuji, umukai dukuji, apijan dukuji, mente dukuji, puwachi dukuji tusa uchijin ikam wekaekumesh aneaku wekaesata wainkam untsum wekaetsuk, nuwigtush kuntin senchi ayakui kajintsa maa maa wechatia nunikma dukuji pujamunum ejetuamtai nunu iwanch mantuwa tusa nunashkam uja wajakui
Dita ditakesh yunayinauk yunayinawai ikamyawag ajantatsui ashi kuntinun yuwai, tuja pinchu aina dushakam, duwi kuntin aidauk tuke akasmatak kajeak shinin ainawai nuniu ejeyi mautaiyai
Nuwigtush namak aina dushakam akanjamui, entsa kampujam, entsa jinushak, pukuni jinbau, tuna detau, betsaju tepaju, kayagkamu, kayamjintin, amutin, dauk, sawi, chituk, kapantaku, tsumpi suwesutu, minankau, tsukiantu, pajagkim, wichi ayau, namak muun, kucha tepaju
Nuninak pataa jataishkam juka iina pataji jinama nunu yujagminum, iwashnum wainkattaji, awig iina pataji jidauk batsatui nampejan takainak tusa senchi kajamkagtuinak juwi waitiajai dukuchug jinama nunu batsatbaunum wakan shiig sutu umakun, washi ibau kajegkag yuwagma imanittajai tu wajakaju ainawai
Juju wakan wantinkug nina senchijin aentsun iwaintau wajuku niimtin anentaimin pujutjish amainita nuna mamikia tuke iwainau juniktinaitme tusa
Yamai iina nugke batsatkamu aidau diismi
Batsatkamu najaneak minawai, nunu batsatkamunum apu namainawai, nunu tuinawai iina nugke sujimkami, kuitamkami tujash duka ayatak wenunmag chichamu awai
Iina muunji ikam kuitama wajakbauwa duka yamaik atsawai, kuntin maakuish ashi akaju, trampa aidau batsatua, dukemsa yujayujagkawa amumainaji, duwi iina nugkenig kuntinuk yamaik atsawai
Iina nugken tsuwat utsamu
Iina nugkenig yaunchkek imatika tsuwapakbauk ajakchawai, ii atsumamu takamush iimatika najanka, sumaja takashbau asa, tuja yamai tsawan wega nuwig kawegka wegamunum waji apashdau kaunu sumaka yuwaku nuna saepeg ayatak nagkimji yuminum, nugka tsuwata ainunum juka takamaitsui juwigkish ajapami tusa
Dutikam iina nugkeg shiig tsuwapaga minawai, juju puyatjusa diisa iina muunjish nugken kuitamkush puyatjus kuchija atinun mamikia, shikipaktinjin mamikia, yawa wetinjin mamikia, ashi diis chichasa pujusbauwa nunu anentai yapajiasa takaku iina nugkesh kuitamainai, nuniashkuik jata nuni senchi jigmamja jinumainai
Akanja takamu: Pataajai batsamat, batsatkamunum nuwigtu ijunja chichamjunitai aidau jutijutinuk tuja yaakat yaignumiajai, yaakat muunjai nuwigtu tikich nugkanmaya aidaunmayajaishkam nunu iwaintamu papijam datsa VI emaidau aidau dekawagtin
Muun Samuel Wampush Jeremias pujawai batsatkamu Chayu atumsamu, distrito Imaza, Amazonas nugka tepajunum, juju muntak waimakui, chichame antugtai, chichamkagtin, ashi aents iiniash tuja tikich aents ditash chichakush tuwajin ainawai
Nuwa takatji aidau ima senchi wantinu kuntin kuitamau, uchi uitamau, yujumak inagmau aidaun
Tuja aishmagkuk kakajus nuwajai ijunchau tunamatai tibau asamtai
Muun Samuel Wampush augmatui nugka aina dusha wajuk awajunish puyatjusash diisuita nuna
Pujut anentaimja diismau Awajún tuja Wampis, juju tuke asau wainag duka ashi ijumja diyamak akanjamui makimakichik: Wakan, tijae ikam batsatui nuwigtu yumi dukujishkam pujuinawai nunui ekeni diiyamak awai tikich pujut yupichu wainimainchau
Duwi juju mamikiamuk muja tuja tuna deta nunu ainawai (SERNANP, 2011, p
Juju agagbau tawai Iik maamamuwa duka ima senchi nuwanum wantinui, senchi nuwa aidau nuwai tusa waitkamu asa (Bant, 1999, p
Antsuji susau aina nunak aikauwai yaja nuwena tikich aetsnum wee kajejam ai tusa dita apajijai nuwa apajijai aishmagku apajijai chichasag ii uchijig amina nawanjumin jukiti tusa chichasag asi nuwedau asag utugchatan apugtaishkam chichajus mai ainkaipa atugmin wii diisan egatkamjime tusa tama nigka shiig batsama wajaku nunin asamtai aika nuwe wajaku ainawai duwik muuntak
Juna pachis agajush tawai Ijunja chichasa patajai pujamuk ima senchi Awajundauk wantinui apaji wegantujai ijunmaunum, duwi batsatkamu aidaun najanainakug dita patajijai umidau
Junidau yachijai, nuna uchiji numpaku aidaujai batsamawag kajitdaisag dita numpe wegantu asamtai atunidau shiwajijai maninakush, ipania takakush tuja ijunag yujakush (Fuller, 2009, p
Duwi juna tawai ditak maamamu, nuniashkush maamatag tusa egamuk wantinag wegawai ima senchi nuwanum, juka wantinui ditash chichaku batsatkamunum (CENDOC y GRADE, 2019, p.
Muun Samuel Wampush etsejui iik maamatain
Dukug Angela Majuash pujuwai batsatkamu Nuevo Horizonte, distrito Imaza, Amazonas nugka tepajunum, niinak dukuji, dukuchji nuwigtu apachji jintintuawai uchi kuitamtan, ajakma yutan tuja ima senchi nii unuimagmaujig ajak tsuwamatai aina nujai senchi tsuwajatnai, nuwigtush niigka jintinkagtinai, apach chichamnash utujimtsuk chichauwai
Anentaimsag augmatainawai jimajan pachisag Awajun nuwa aidaun pujutin: Juju yantamnum tabauwai aishmag waitkam tutitag batsatak tsegasmagawag maamajin pachis tuja nuwigtu tikich yantamnum tabauwai anen ejesamtai adeaja ujanika minimun
Muun Wilson Katan Peas, juka pujawai batsatkamu Nueva Napuruka, distrito Manseriche nugka Loreto tutaiya nuwi
Nuwak kuitamtaya, nujai iwasmaka atak sujuka iina awe kuntinun maamtai yuwatasa, takatnum iina nawanji jukiu yainkati tusa, nagkinum atuniktasa
Nuwak niiyai yujumkanum ichishkagtin, nuwajai pujaku chichijam anentaimtaya, niyai uchi kuitamu, yujumkanash inajua amau, nijamchinash umiau, uchi batsau tuja tagku batsau, jega tsuwamu, aatus puju. nuniau asa nuwa jakamtaik waimakutish wampu, pujumainchau wajasa waittai ajakaui duwi nuwa kuitamtai
Iniitikik juti wegantu batsamsamunmag nuwa aina auwai ajanum takau, yujumkan ikaunmau, uchijinash nigki ayuju nuniau asa kaya apatka igkumtikam ichishdaimaina numamtinai duwi nuwak shiig ichishkagtau patajai kuitamamka pujutnum
Duka eseja pujutsuk wainka tsanigma yujakma nuwa aishmagkesh achimainau, yauchkek nunu atsau asamtai jamamtuchu batsamsamui, yamaik dekamainchau jata VIH minak, ima dukechui pegkegchau takaush jata sukagtawai nuwi ijutkam jinaji
Nuwigtu yumi pegkegchau emamu umamunum duka wantinui nugka tesamu Amazonas tutai 5 yakat akanjamua nuwi Imaza, Cenepa, Condorcanqui, Santiago tuja Bagua juna waitin aidau batsatui tabau nuwigtush senchi ijagmau ajuinawai tabaushkam. p.16 O, 2015-Ojo, http/
Mongab-Awajun nuwa pegkegchaunum batsatu
Juna muun tawa nuna pachis agajajush tawai aatus makichik shiig tibau mamikma emamui pataetuka takasa ematin nunu nagkabau awajun tawai jinta ainbau nuniashkush jinta wekaemau dekas datsa waimakan magkagtin atajai tumamaidau
Muun Juanito Pape pujutji
Muun Juanito Pape Chijiap, pujuwai batsatkamu Nueva Napuruka, distrito Manseriche -Loreto nugkanum, juju muuntak unuimajui yawa awekasa kuntin maa yutan, ajak ajakma nunuiya juki yuwa pujutan
Nuwigtush kuwashat chichamjukui yamajam batsatkamu najana emamunum, uchi papijam waigtinme tabaunum
Awajuntik chichamjumaka pujustasa ijunjamui, duwi pataa waimaku tuja unuimaju aidau chichaman jintinakui ditajai yainiaji
Juka najanamui yamajam apu takaina nujai chichasa batsamtai, duwi jujui ijutkau aidautik ayatak apumea
Juna ejetattus augtusu Jaime Regan tawai,aents ikam batsamin aidaunun pachis
Juju Muun Ajuez Mayak Juwag taji duka pujawai batsatkamu Saasa namak numpatkaimin utuka, distrito manserichenum nugka Loreto tutainum
Juka muun chichamtin apaji jintintuamu asa ima senchi egamka yutanum senchi natnai, nuwigtush numi dakaja najantanash shiig dekawai, chimpuinash najannai
Yamai wii juna papin agaun muun Ajuez tibaun pachisan, minash mina apachug, diichug aidau tibaun ujajime
Nunu takatnak mamikjauwai wajuk fronterash batsatainawa nuna, nuwigtush duke asachui nuwig asauwai Awajun pujutan iwaintuidau nuwi ditanun wainmamkag yapajinmau aidau
Nuninak nuna unuimatainak iwainmamainau chichasa pujutnum (Nunik kajanmaya dekapsa tamau) nuwigtu yamajam senchimea pujut iwainmamaun (Romio, 2020. p.
Dukug Intai taji duka sukutin pujawai, niigka wajemea pujus shiig uchi aidaun chichajak nunishtaya tusa pujutan jintiak pujuwai, Dukug ashi ajakma pujutan dekau, ajajin tsuwamag pujuwai, nuniakush niigka iina muunji taka wajakbau waimatai aina nunak niigka eme anentsag diyatsui, dekas ima senchik apajui nayaimpinum puja nunuwai tusa, senchi apajuinum anentaimash sujumak niishkam nuwi yunumak pujuwai
¿Amesh papijam aidautigmesh iina dukuji Intai apajui anentaimtak puja dusha dekaskeash ainia?
Dukug Angela Majuash tawai
Muun Jacinto Ampush tawai Aishmagdau tuja nuwanu kanaku ainawai
Imatiksa jintintuamu asa yaunchuk uchitik muunta takataiji aidau shiig deka tsakaju ainaji
Tuja yamai uchik jutii muunji takatainak imatikas dekainatsui, yamai papi unuimatnum chimpimawag pachimdaekag unuimainatsui mamikis ayatak wainka yujatan unuimajag ayatak yaktanum yujastatus ima senchi wakegainawai yamai uchi aidauk
Muun Jacinto Ampush Tsakim, juka pujawai batsatkamu Nueva Napuruka, namak Yurapak tutainum, distrito Manseriche, Loreto nugka tepajunum awai
Niig papinak primarianak ausauwai, tujash niina yachi, dukuji, diichji awajún pujutan shiig yacha asa junak jintintuawajui chimpui najantan, chagkin tuja tukup awantua najantan, nuwigtu uumi kuntin tuku mautan
tsanijimamu anenti tusa dakumtain tuja tikich anen aidaunashkam jukiuwai
Yamai wii papin agaun juna annetaimsan tajai, iina muunji tiuwai anentak uukmauwa iwainakaik dakumchatia shiig ijagmasa tsag bushutka anentainmag dakuma wajaku ainawai tawai
¿Papigma amesh anentash unuimamainai tamek?
Juju uum najanbaun, tuntui awamu, kutag awamu, pegak pagakmamu nuwigtu jega jegamau aidaun ashi jintituawai imanu takak eketu asamtai duka duwik muuntak aishinchakam uchi dakasta ame tusa auk yujumkakesh awita tusagkesh inamainchau wagkapa ditak nuna takainak uyumak yujainai nuna nuwa nii yujumkan umikag suwam yuu wajaku ainawai
Jáanchin sumakug iina muunjig yapaji wajaku ainawai jujujai: yugkipkin duwapen, yuwichu duwapen, tsegas najanamun, nuna sujui sujuinakua nagkabau ainawai shijig najanta nunui ima kuwashat sumaku ainawai jáanch, bachit, akaju, jacha, kuchií nunui nagkamas ashi sumaju ainawai iniag, yaunchkek kuwichkik wainchatai ajakui
jáanch, bachit, kutug, ashi nugkutai aidaun, nuwigtu iinia aidauk ajakma sujuinawai shaan, arroz, paámpan, dusen, kegken, cacao, maman nuwigtu tikich ajakma yuta aina nuna, ima senchi takainawai dita yuwa pujustinun
Nunui juaki datsa wajas miniuwai íjak patajin wainkatatus batsatkamu Shamatak Grande, dukap tsawan pujusa wegamunum unuimatkauwai patájai chichasa shíig pujamun, nunui pujus nuwan segamiuwai nunitai muun dita chichasag susau ainawai, paataji aidauk batsatui batsatkamu Chipe, Numpatkaim, Putuyakat nuwigtu tikich batsatkamu aina nuwishkam
Dekawai Awajún chichaman, nuwigtu ujumak antawai apách chicham aina nunashkam antsag inia Awajún aidaush wajuk batsamsau ainawa nunashkam
Junak tawai kuntin aidau maa yuwamu aina nuna duka juju ainawai yugkipak, paki, kashai, shushui, bachig, washi, nuigtu chigki aidau, antsag kuntin muun aidaunash maa yuu wajakui japan nuwigtu pabaun
Nuwigtu ajakui, namak maa yuwamu iinia Awajún muuntak namaka nija yuwatatakug timu ajak umika, muun Anchau ajakui makichik aents namaka nijau wajakin, nuna yabaikish timú nijakug Anchau nijapawai tutaiyai namak jinati tusa, yabaiya nunuish namak nijakuik tuke tutaiyai, tikichia duka awai basu juka ijuja entsanum nijá namak maa yutaiyai
Muun Artemio etsejana iina muunji takasbaujin kuntin, namak, yujag juut aidaun pachis duka dekaske aatus iina muunjig taka wajakui egamak yuwinak nunu kuntin amutai tikich yantamnum kuntin ayamun wainak nuwi batsama jega jegamak batsamas tikich wegantu aidaunash takasajui
Nuna tuinak wake besemag chichainawai yaunchuk kuntin ai wajakajua imanikag atsutnapi amukjiapi tusag
Muun Tuyas Chuin Chávez, awajún aidaush wajuk takasa batsamsau ainawa nuna augmatui
Untsu yabai tsawanta nunuig yaunchuk muun nijamchi yaja ipama taka wajakua duka imanik atsawai, duka yuanchuk pujutnum ajakui, yabaik takainawai kuwichki jukiag nujai yainkata tusag inamainawai takat ataish wainka takamuk atsawai
Takat aina nuwig aishmagku takatig ajakui aja ajamtatabau, ikam wegamu, namak maamu, chagkin, itipak, chimpui najanbau, jega jegabauwa nunu
Tikish chichamnumak, Awajún datsa aina duka kajimatuinawai dita pujuti aina nunak (Brown,
Dukuju daajig Juana Santiak Kuja juwawai, akinauwai comunidad Shamatak, distrito El Cenepa, Provincia Condorcanqui duka awai Ecuador awa autu ijus, tsawan 24 de diciembre mijan 1951 wegamunum
Tsakajui waitus ima dukujijaig pujusa, nunui juaki muntsujut wajasa aishinauwai, patáji aidauk batsatui batsatkamu, Chipe, Nieva, nuigtu tikish batsatkamu aina nuwishkam
Dekawai Awajún chichaman, untsu iman antatsui apach chichamu aina nuna, nuwigtu dekawai pinig, ichinak, tsapa, buits, yukun antsag inia ajakma pujutai aina nunashkam, kuwashat ujajatnai wajuk takasa pujakua aishijaish antugdaikash batsamain ainawa nuna, nuwigtushkam Apajuinash nemagnai
Yamai wisha tajai juna papin agaunush, iina muunjig shiig ijagma, takatan takakush emestumajaig tusa anentan antuidau asag nuna mamikis takainak batsamsauwai, nuni batsatunum apajui chichame nayaimpinmaya senchigtin chicham wayamtai yamai muuntak nuna dekapes mininak ejeyi kajamag wenak nuwigtu senchi dekapeg wenak dekas iina muunjig anentan imatika wajakua nunak juna chichaman antachu asa nunikui tuinak apajuin ashi nemajuinawai
Duwi diisu amainai anentaimsa iina muunji batsamsamua nunu pegkegnum yaijata dusha tuu ainawa nunu etegja unuimamainai pinig najanat, jega jegamat, chimpui najanat ashi najantai ainanu, nuniaku ikam kuitabaushkam
Juka yaunchuk nagkamsa junii yujaka minamu asamtai, nuniaku apagtina duka dukujijai mai betekak disbauwai (Brown,
Patá awajún aidauk nuwenkaju ainawai dita patáji weantujai
Yaunchuk nuwenbauwa duka ajakui iká umajijai, umajín akinauwa nujai nuwena wajakui (Regan,
Untsu, nuwa aina duka aishmagjai betekak dakitajai tusag tumainchau ajakui
Tikichia duka yaunchuk aishina batsamin akug, nuwa shiig pujashkug tupika wajakui nuniashkush nigki jaa wajakui. (CARE Perú,
Tsakajui nunu batsatkamunum nuwi pujus, nuwena kuwashat tsawan pujamunum jakauwai nina nuwe
Apu weta aina nunuishkam pachinki takaki miniuwai, jintinkagtinai wajuk muuntash batsamsau ainawa nuna pachis ujajatnai takasá pujut aina nunashkam, patájaish wajuk chichasa pujakua utugchat atsaush pujumainita nunashkam
Mayan, Bijuch, Chuup, Saan Tijiats, Ugkuch, Shawag wegajui tuja nuwa aidaushkam, Inchik, Nugkuish, Mamas, Tsugkinua, Suwanua, Intai aatsa batsakmauwai
Apajui nemagbaunum nagkamas yapajinki minimuwai
Mijan 1925 wegamunum batsamauwai nasareno ima kuwashat apajui chichamen jintin aina nunu, nui juaki mijan 1947 wegamunum Instituto Lingüístico de Verano (ILV) tawa nunu senchi jintiuwai apajui chichamea
nuna, nagkaemaki jimag mijan wegamunum, jesuita aidaushkam imanisag takasajui (Ministerio de Cultura 2015
ILV awemauwai chichaman autin aidaun anentaiya duka ajakui Apajui nemajuinak nuigtu unuimajagti jimag chichaman chichaku ati jintinkagtin aidau tusa (Fuller 2009
Tikish iman inia batsatkamunmaya augmattsa minamua duka mijan 1930 wegamunum wayauwai carretera amazonas (Ministerio de Cultura 2015
antsag asauwai tikishnumia aidau kauna ii batsatkamunum juaku aidau nunak nagkamauwai presidente Belaunde 70 mijan wegamunum (Zambrano y otros 2017: 23-24)
Nuintu asauwai maniamu Perú Ecuador mijan 1946 wegamunum nunui kaunauwai suntag aidau nunuishkam asauwai kuwashat pachimdaiyamu
Nuniag tawai ayamjumka pujustin umikbauwa nunuani tibauwai 30% nuwa pachinkati tusa Apu wetanum (Zambrano, Bustamante y Jáuregui,
Juju takat nagkamdauwa nunuig ijunja takatan augmatin aidauk imatiksagkek wajuk batsatji nunatk umikag takaschauwai, ima senchi estado wajuk takasti tibauwaita nuna aintug takasajui ishkam wantinkami dekaskea nunu tabau asamtai
Organización najanata tabaunmak wajina umikta tawa nunu ainja takasbauwai, dísmi yamai agatmamatag tabaunum dekatkauk umimainai, registro público tawa nui agatmamainai, papi ijunja kuwesmatai jumainai, ya takasagtatua dushakam umikbau amainai, nuigtu tikich papi aidau umimainai
AIDESEP najanbaunmag kuwashat mijan jukiuwai, inagnamunmag agatmamjauwai 1981 mijan wegamunum
Nunui nagkamas, AIDSEP ashi wantinjauwai Amazonas wegaka nunui, nuniak yabaiya nuanuig ajawai 56 organizaciones ditajai atuegak takaina nunu ijunak takatan chichamjin aidau (Oscar Espinosa de Rivero,
Nuniak comunidad batsatkamu aina nunua najankauwai federaciones aidaun, dushakam imanuk nunu betekak chichamjau takasa pujuta nuna, ii takasa pujamua nunak imatiksagkek chichamjachu, tujash takatnumak akanjamu aidau ajakui (Regan,
Duwi iwainaji Augmattsamunmaya pataetuka emaku dekami awajuni pujutji Aminash shiig awagtamkattawai yaweakas deka wegamunum nuniakum kantsun anentai jukittame iina muunjish wajuk batsamsauwaita, dita depetmaka kakajam waigka batsamsamu nunui dekattame chichasa pujut, anenisa batsamtashkam
Nunik kuashat tsawan mini miniinakua jegau ainawai Ecuadora autu, nunik majanu tsegkeaju aidaunum jegawag kanaju ainawai
Nuwi batsamas yujaka weenak kanaju ainawai San Martin, Loreto, Cajamarca nuigtu Ucayali aatus
Nuwi batsamas wainiku ainawai Muchik aentsjai, tujash dita aents aidauk, ajak shiig tsakagtii tusa aentsu maa emematiagtai, dakitug ukukiu ainawai Ecuadora autu weenak, nunik batsamau ainawai Zamora, Upano nuigtu Coangos aina nuwi. (Inoach, 2022. p.
Muun Elias Tuyas etsegmau
Muun Elias Tuyas tabauk pujuwai batsatkamu Wachapea, distrito Imaza Amazonas nugkanum
Juju muuntak unuimajui papi augtanash awajun pujutnash nuniau asa niigka jintinai ashi, jintinkagtin aidaunash jintinnai, yamaik Ugel EBIR Imasa takawai
Iina muunji augmataina duka etsejuinawai wajuk jutiish ajutpajaish antugdaika dita senchi amasmatai depetmaka minimuita nuna. (Poggi et al., 2012. p.
Juju aidauk tuke ikam batsamas pampau batsatu
Makichik tsawantai Etsa dakitmain pampa pujagme tusa juju kawau wegantun ijumjau
Muun David Esamat augmatui
Nuwi batsatbaunum jesuitas nuigtu suntag aidau jinta najanak wayawagmatai diipaasa chicham apaka nagkamauwaitji antugdaisa juuniija pujuta nunu
Yacha Jaime Regan chichakug Jibaro aents aidauk batsamsau ainawai mujaa Ayabaca tutai mujaa Ecuador nugka wegantauwa autu, nuigtush kanusa antsag majanu wegajuwa aatus tawai
Maaniamu shiwagjai ataig apajiya nunu ashi uyumaa ajaku ainawai. (Avensur et al., 2010. p.
Junashkam tawai Jaime Regan apash yaja nugkanmaya nagkamas kaunauwa nunuig, Jibaros aidauk batsama ajakui Chinchipe chirinos tawa nuna majanujin achinik awa nunui tusa
Dekatkau apash aidau Awajunjai wainikbauwa nunuig wekaesauwai Hernando de Benavente antsag Diego Palomino
Muun David Esamat Wasmigkak, pujawai batsatkamu Shushug -Chiriaco nugkanum, yamaik jintinkagtin aina nuna apujiyai takawai Ugel EBIR-Imaza
Aantsag yachai anen dakumtan niina muunji jintintuamu asa
Amesh nunu shiig dekata
Awajuni minimuuji pachisa dekamak ima senchi achiniawai Moche aents aidau pujutjiya nujai, mijan 200 nagkamsa 700 d.c. apachi nugke aina nuwi
Mochica tawa nunu augmatbaushkam awajuntik pachisa iina augmattaijinish awayamui tabau awai. (BDPI, 2019, p
Iina muunji Awajun aina nunu batsamsamunmag ai wajakui senchi kuntin aidau bashu, tsukagka, kawau, waga, yugkipak, washi, yakum tuja namak aidaushkam aintsag yujag aidaushkam
Ima senchi yapau umajui nuwi jinkiuwai makichik uchi baikua umu pujukma najaneau tuwajame nunu wajuk pujumainita nunashkam ashi dutikmainun tuja dutikmainchaunash jintinkagtuawai
Awajunti apujimsa chichasa puju wajakbauk juni wantinui, yaunchkek patajijaig judikag nuwenainakush antsujijai nuwenainau asag diita diitak junikag nunu wegantuk batsamsajui, untsu utugchat maaniamu apusajag nuwi kanakiag tikich nugka egakag batsamas uchijin tsakapaku ainawai
Pataa awajun aidau yujaka wegamunum, iina nugkeenik, 1974 nagkamnauwai apu adayat, nii chichamjutpakti tusa wakegamunum. (Villalobos, 2016
Juju aents aidaush ditash ikam batsamin jutijai betek, nuniau asag diistash nugken mamikiawag nuwi batsamas uchijin tsakapaku ainawai, nuniak diitashkam batsatkamu najanawag juunikag batsatui, juju aents aidauk ii chichamunmash betekmamtin antunui, nuniayatak yapajinui ima senchi kandozi wegantunum, nuniakush juti takatji aina nunu diiyamak betekmamtin diitash takainawai, duwi nunu wegantu wantinji tumamji
Tujash yamaik awajunik nugkan akasmatui diita takasa pujustinjin, ashi dekawaje nugka akiken, apach diita nugka mamikia papin umigmamak pujauk nugken waketak wiakchan akikan susa kuichkijina waketuinawai
Nuniau asamtai juti awajuntik iina nugkeg senchi sujimka kuitamainai, papi najanawag titulo tutai aina nuna umikag atanjamkinum tusa
Yamai tsawan wega nuwi ayamjumaka shiig nugka emetja pujamuk papiji jigki nugka agatmikaja apunum pujamua nunuwai, nuni umikcha ajinig kuichkintina nunu akikmak papi jikiajag atankagtumainai
Juti juju emettsa chichasa wegashkuik iina nugkeg tsaika sujuja megkaejatnaitji duwi anentaimjau amainai iina muunji nugkan ukugtamkiuwa nunu kuitamau nuwi tajiaja emkami tusaja
Juju agagbau diismi wajintu tujamainawa
Potro nuigtu Manseriche ijunja antugdaisa takatain najanau ainawai 1969, Chapi-Shiwag tawa nuna, Instituto Linguistico de Verano yaigkajam
Dekaji ashi aentsuk akantai shiig ayamjumak pujumainai wagki ayamke awai tusa papi najanamu
Awajun nuwak iima senchi apach kuishkigtinai tusa jikatuidau, shiig kuitamkagtawai ajanum weta tusag, uchi amek kuitamkata tukagtatsui mai atunika takanui jujuwai dekas pujumainuk tusag nujai nuwentan nuwenainau, dutikam nuwashkam aishmagku nugken patagak imu Lima, Chiclayo, Bagua tikich nugkanmash wedau nunu maak pujajai tutai ditashkam nuniktakama utugchatnum jegawag ajapam uchi yajuak kaunainau, ima senchi nuwa aidauk muuntsujut, aishintin aidaushkam kajenakug yayaktanum shimuidau, nunu diiyamak awajunik nuwa aina nunak sujimachu, wainak yujauwaske aidau duwi taji Awajun nuwajin emetug pujashkug emkashtinai wagki agkan pujut awai wii wakegamu nuniashkuish apach yuja ainkatjai takuik nugkak tsainjatnai
Wagki aatus apach aidauk takasa minina nunu ima senchi kuichkijininawai tuinak
Nunu anentaimtusa diisu amainai iina nugken batsamsa takakuish wajuk emkattaji iina muunji tibauwa nunu anentai juki wegaku ikam kuitamkami tusa
Iina muunjig tuyi iina nugkenig juju jata, nuwajai tsanijimku achimatai aina duka atsuyi, juka apach, suntag, nuwigtu uchi yaktanum jinag yujasa kaunmaunum jata dekamainchau achimaka jamamtin waigji
Silvia Romio, ¿Shall we kill again?
Brown, Michael F. 1984b.
Nugkak agkáju tuké auwai nunui batsamnawai dakunkut tikich ajutap aidaujai, nunui, batsatkamu Nazareth pujuinawai, chichainawai, tsakawai nuwigtu iwainmamainawai ditash yaa weantu ainawa nuna
Aatus, pataa najaneak weenawai, batsatkamuk dita ditak chichaman apak pujuinawai
Batsatkamunmaya aidauk tajimat pujutnum, ijuntsa batsamtanum nuwigtu ayamjumamka pujutnumag dita dekamujin nagkamas chichamjumak batsamin ainawai
Dirección de Educación Intercultural Bilingüe ukuawai aminii jujú agagmaun wakejus aujak wakejukti augtan nuniak unuimagti niina pujutjin nuwigtu yamai pujut minina nunashkam dekati tusa duka aminii awai
Muun Julian Paz Puag nugka wajuku aajakuita nuna pachis etsejui
Muun Máximo Puetsa Tusanga pujutji augmatmau
Muun Adolfo Yapakush pujutji dekaami
Muun Samuel Wampush Jeremias etsejui juna pachis
Muun Ajuez Mayak Juwag tuwita pujutji dekaami
Muun Waldemar Kinin Umpunchig
Muun Shajian Jempets Kajin
Juti awajunti nugke yaunchkesh wajuku aajakuita nunu pachisa augmatmau agagmau
Yamai pujuta nuwi diyamak awajuntik ashi Perú nugkanum batsamnawai, 5 departamentunum duka Amazonas, Loreto, Cajamarca, San Martin nuwigtu Ucayali ainawai
Muun Enrique Yampis, batsatkamu Nazareth pujuwai, distrito Imaza, Amazonas nugka tepajunum, juju muuntak waimakui, chichame antugtai, nuwigtush Suyana suntagmagauwai, nunik tauwai batsatkamu Nazareth, taamtai Pamuk ati tusa adaikajui
Tuja iina nugkeg aajakui shiig muun, nunin aig, Reforma Agraria tajutjama comunidatan najanak minak iina nugkenak awagtugmajui, ii imaatiksa dekachu asa chichamjukchauwaitji, nuniau asamtai yamaik takasa pujumainuk atsawai
Iina uchiji atak takasa pujumainuk nugkak shiig atsawai
Juti nugkenig, ikam sukagtawai awajunti kuwitamsa takaku ayamjumaka pujustinun
Muun Julian Paz Puag pujuu aajakui batsatkamu Paik, distrito Imaza, Amazonas nugka tepajunum, juju muuntak waimakui
Tsakat asag ayatak ikam wekaegas kuntin mautan unuimagtatus wakega aajakui nunii pujamunum unuimat taamtai papi aujus takatan jukiuwai uchi jintinmaun, nuwi pujus Pamuk wajasui
Iina nugkeg imau Imazan nagkaiki tuja nujiya jutuk imau Tuntugkusa ainti Agkushpia imau aajakui, nunittaman colonos aidau batsamawag nuna nugkan tesak yajumainak iina junakeuch amasu ainawai, nunika pujamunum muun Daniel
Awajunik dekainawai nugke chichamjamu imana nuna tikich pujutnash ashi ayamjau asamtai, jamamtuchu pujutan, iwainmamtan; tumainai diita maun
Muun Máximo Puetsa Tusanga pujuu aajakui distrito Morona, Amazonas nugka tepajunum
Tuja tikich pataa aidau uchijin, nuwen, yachin nuniachkush pataa jaagtai iikmajai tusa magkagtua shiyakui San Martin, Morona,
Awajunik ikamjai chichaa wajaku tujamainawai, nunin asa ikamak puyatjusa diitaiyai
Jutii nugkenig ajutap, pujuinawai dita jintinjamauwai takasa pujutan, nuwigtu ashi aents, kuntin ikamia aidaujai ajantunisa pujutan
Juka ikaman ajutpajiyai awajuntin jintinjamauwai namak mautan, kuntin mautan, jega jegamtan nuwigtu tikich takat takaaku ayamjumaka pujumain aidaunashkam
Juka namaka pujuu aidaun ajutpajiyai, nugkan nuwigtu nayaimpin
Muun Eloy Samekash Shiwag batsatkamu Temashnum pujuwai, distrito Imaza, Amazonas nugka tepajunum
Yamaik niina jeen pujawai iinia iwagmamtai aina nuna najanak
Muun Eloy Samekash Shiwag etsejui nugka wajuku aajakuita nuna pachis
Awajuntik ikamjaig antugdaikamui, muuntak ikam kuntinun egak wegakug anentan dakumkauwai
Muun Adolfo Yapakush etsejui nugka wajuku aajakuita nuna pachis
Iina muunjig imaa senchi antunaikau ainawai ajutpajai, uchi aidau baikuan nuniachkush dateman umak yujakma wainkauwai, amichan, ikam yawan, pinchun nuwigtu tikich kuntin aidaunash nunu aidau muunnak waimitkakui, nuniku asa iina muunjig dukap tsawan batsamsauwai
Tuja yamai uchi aidauk nunak dekainatsui, duwi jatashkam kakajus achimaka jinaji
Dekanui kuwashat takamu aidau jutii nugkeg ebesmain
Estado inamui kuwashat takaaku jutii nugke emesmainun, wajuk takaaku nugka kuitamainai timauwai nuna umitsuk, jutii awajunti batsatmaunash ajantus diitsuk
Juti dekaapamunmag batsatji 52 573 awajún aents aidau tawai (INEI-2017), Juju aidauti nugka akanjamunum kanaja batsamsamu ainawai: Amazonas, Cajamarca, Ucayali, San Martin nuwigtu Loreto
Awajun aidau dita uchijijai tuja nuwejai ijunas batsamsamun
Muun Samuel Wampush Jeremias pujawai batsatkamu Chayu atumsamu, distrito Imaza, Amazonas nugka tepajunum, juju muntak waimakui
Muun Samuel Wampush augmatui nugka aina dusha wajuk awajunish puyatjusash diisuita iina muunjish nuna
Nigka muuntak senchi ikam wekaenai, antukui yaunchuk augmattsamunash nuniau asa nuna iwainawai antuka dekamaina nuna
Pujut anentaimja diismau Awajún tuja Wampis, juju tuke asau wainag duka ashi ijumja diyamak akanjamui maki makichik: Wakan, tijae ikam batsatui nuwigtu yumi dukujishkam pujuinawai, nunui ekeni diiyamak awai tikich pujut yupichu wainimainchau
Dukug Angela Majuash, awajún nuwa pachis etsejui
Nuwenak suwima wajakui duik muuntak uchijin ajiagmataish, uchi iwantaish, yutaiji umigkachmashkam nuwigtu uchin suwimkan suu wajakua duka uchi antushtaig baikua wajakui, tuja nuwigtu uchi takamsamtaishkam kayu wajakui nuwigtu uchi antushtaik tsagkun aag baikuanash amu wajakui
nuwakechui aishmagchakam awajunik 24 imaan aents ditak maamainawai. -P-67-Batsattkamun ayamjin (Defensoria del Pueblo)-2019-Papi najana agagmau N° 002-2019-DP/
Muun Wilson Katan Peas, pujawai batsatkamu Nueva Napuruka, distrito Manseriche nugka Loreto tutaiya nuwi
Muun Juanito Pape nuwa kuwitamat etsegmau
awe kuntinun maamtai yuwatasa, takatnum iina nawanji jukiu yainkati tusa, nagkinum atuniktasa
Iniitikik juti wegantu batsamsamunmag nuwa aina auwai ajanum takau, yujumkan ikaunmau, uchijinash nigki ayuju nuniau asa kaya apatka igkumtikam ichichnaimaina numamtinai duwi nuwak shiig ichishkagtau patajai kuitamamka pujutnum. p-14-O,2015-Ojo http/
Muun Juanito Pape Chijiap, pujuwai batsatkamu Nueva Napuruka, distrito Manseriche -Loreto nugkanum, juju muuntak unuimajui yawa awekasa kuntin maa yutan,
Muun Ajuez Mayak Juwag etsejui awajunish batsatkamunum ijunja pujutainash wagka umikuita
Yamaiya nuwig uchi aidauk unuimainawai tikich nugkanmaya yacha aidau kasagtamaina nujai maaniktatus papiinum, nunika iina nugken shiig jamamtuchu batsamsami tamaunum
Juju Muun Ajuez Mayak Juwag taji duka pujawai batsatkamu Saasa, namak numpatkaimin utuka, distrito manserichenum nugka Loreto tutainum
Dukug Angela Majuash chichak tawai
Muun Jacinto Ampush tawai aishmagdau tuja nuwanu kanaku ainawai
Muun Jacinto Ampush Tsakim, juka pujawai batsatkamu Nueva Napuruka, namak Yurapak tutainum, distrito Manseriche, duka Loreto nugka tepajunum awai
Niig shiig yachai chimpui
Juju takasbauk augmatui anentaimtuja diismau takat akanjamu umiktina nunu, nuwi iwainmamau nuwa aidau wajuk pachinainawa takat ijuntamunmash awajuni batsatkamujinish, nuniamunum ejenawai wajintu adaimainau aishman nuwajai takatnum kanakaju akujash nunak tumamainawai aatus: Nuwa pegkeg nuwigtu Aishmag pegkeg, nuniau asa dita takamujin yapajiasa etegjamu aishmagdaush tuja nuwanush, tujash nujai yainik umindaikag atunika yapajiasa yainika pujutnum
Untsu yamai tsawanta nunuig Awajún aidaush sujuinawai jáach, bachit, kutug, ashi nugkutai aidaun, nuigtu ajakma sujuinawai shaan, ajusan, paámpan, dusen, kegken, bakaun, maman nuigtu tikish ajakma yutai aina nuna, ima senchi takainawai dita yuwa pujustinun
Dekawai Awajún chichaman, nuigtu ujumak antawai apách chichamnashkam antsag iinia Awajún aidaush wajuk batsamsau ainawa
Takat aina nuwig aishmagku takatig ajakui aja ajamtatabau, ikam wegamu, namak maamu, chagkin, itipak, chimpui najanbau, jega jegamkatatabau
Diismi yamai nuwa takatji aina nunu, duka juju ainawai: dupa takastatabau, tsanim ukuamu, kuntin aidau kuitabau, yujumak inagbau, pinig najanbau antsag nijamash apamu, jáanch nijaamu, uchi kuitabau aina nunuwai
Dukug Juana Santiak Kuja augmatmau
Ajak ajakma ijagmatai aidau
Nuigtushkam kashikmas yujumkan yutsuk ajakaa taa ajum yuwauwai yujumkan, tuum tuima umikbaun
Dukuju daajig Juana Santiak Kuja juwawai, akinauwai comunidad Shamatak, Distrito El Cenepa, Provincia Condorcanqui
Dekawai Awajún chichaman, nuigtu dekawai pinig, ichinak, tsapa, buits aina nunu najantan, antsag inia ajakma yuwa pujutai aina nunashkam
Jintinkagtin wetatakug papinak ausau ainawai Yarinacocha
Jintiamuk nagkamdauwai majanuwa nunui, numpatkaimia autu, nunuig takasui jintinkagtin Daniel Danducho daagtin (Muun Artemio Entsakua)
Artemio Entsakua Pinchu, akiinauwai batsatkamu
Shamatak Grande, tsakajui nunu batsatkamua nunui pujus
Dekawai Awajún chichaman, antsag apach chicham aina nunashakam chichamainai, nigka pujusui takak apachnum
Augmattsa diyamak mijan 1942 wegamunum, nagkamau ainawai sacerdotes jesuita aina nunu Awajúnin daaji agatmikatan, antsag wajuk ditash jukiagtatua pataji weantu atina nunash
Duka juju ainawai dismi: a, b, ch, d, e, g, h, i, j, k, m, n, p, r, s, sh, t, ts, u, w, y (Gustavo Solís Fonseca,
Mijan 1925 wegamunum batsamauwai nasareno ima kuwashat apajui chichamen jintin aina nunu, nui juaki mijan 1947 wegamunum Instituto Lingüístico de Verano (ILV) tawa nunu senchi jintiuwai apajui chichamea nuna, nagkaemaki jimag mijan wegamunum, jesuita aidaushkam imanisag takasajui (Ministerio de Cultura 2015
Tikish iman inia batsankamunmaya augmattsa minamua duka mijan 1930 wegamunum wayauwai carretera amazonas (Ministerio de Cultura 2015
antsag asauwai tikishnumia aidau kauna ii batsatkamunum juaku aidau
Antsag iina nugke Perú wegaka nunui política takastatabaunum pachinkati tibauwai nuwa iinia aina dushakam, takatnumash antsag apu wegamunmash
Nuniak ayamjumka pujustin umikbauwa nuani tibauwai 30% nuwa pachinkati tusa Apu wetanum (Gustavo Zambrano, Marité Bustamante y Ariana Jáuregui,
Nuigtu Gobierno ijunja chichasmi tusa ipamataik, Apu aina duka ditak pachinainawai bakibakichik batsatkamunmaya aina nunuiya
Iman tikichia duka ajakui jintinkagtin jimag chichaman chichaku aidau
Instituto Lingüístico de Verano tabaunum Awajún aidaush jintinkagtin wegajui nuniak jimag chichaman unuimaju ainawai
Yamai tsawanta nunui augmattsa diyamak, nuwa Awajún aina dushakam ditashkam pachiinainawai batsatkamu aina nunui Apu wetanum, nuigtushkam política augmatbau aina nunuishkam pachinainawai distrito, provincia antsag región aina nunui (Tajimat Pujut,
Nuigtu tikichin chichaman chichau aidau Shuar, Achuar, Awajún antsag Wampis aina nunu ijumja tutaiyai Jibaro batsatui tusa (Muun Artemio Entsakua,
Dekatkauk organización najaneuwai amazonas Amuesha tawa nunui, najaneuwai mijan 1969 wegamunum
najanbaunmak kuwashat mijan jukiuwai, inagnamunmag agatmamjauwai 1981 mijan wegamunum
Nunui nagkamas, AIDSEP ashi wantinjauwai Amazonas wegaka nunui, nuniak yamaiya nuanuig ajawai 56 organizaciones ditajai atuegak takaina nunu ijunag takatan chichamjin aidau (Oscar Espinosa de Rivero,
Tsawan wegamunum, Awajún aidau nagkamauwai aan kuashat ijunja takasa weta nuna augmatak
Nuniak comunidad batsatkamu aina nuniu najankauwai federaciones aidaun, dushakam imanuk nunu betekak chichamjau takasa pujuta nuna, ii takasa pujamua nunak imatiksagkek chichamjachu, tujash takatnumag akanjamu aidau ajakui (Regan,
Juna etsejui Muun Elias Tuyas Guillermo
Nuwi batsamas wainiku ainawai Muchik aentsjai, tujash dita aents aidauk, ajak shiig tsakagtii tusa aentsu maa emematiagtai, dakitug ukukiu ainawai Ecuadora autu weenak, nunik batsamau ainawai Zamora, Upano nuigtu Coangos aina nuwi (Inoach, 2022, p
Iina muunji augmatbau aina duka etsejuinawai wajuk jutiish ajutpajaish antugdaika dita senchi amasmatai depetmaka minimuita nuna (Poggi et al., 2012, p
Pujawai batsatkamu Shushug, Chiriaco nujinchiya nuni
Tikich yacha aidau iinia batsamsa minimujin etsegmau
Awajuni minimuuji pachisa dekamak ima senchi achiniawai Moche aents aidau pujutjiya nujai, mijan 200 nagkamsa 700 d.
Mochica tawa nunu augmatbaushkam awajuntik pachisa iina augmattaijinish iwayamui tabau awai (BDPI, 2019, p
Awajun aina duka kuashat tsawantai miniu ainawai nugka pegkejan egainak yapa yapajinkawag, nunu aina duka tabau awai etsa jintaiya autuu batsamsau ainawai tusa
Juna autin Steward tawa nunu chichak San Martin batsatkauwa duka kuashat akanjamui tusa (Barreto, 2009, p
Pujawai batsatkamu Shushug, Chiriaco nujinchiya autu
Muun Waldemar Kinin Tawa duka namak mautan yachai
Muun Waldemar Kinin Umpunchig juna ujapawai
Mina apachug aaya nunu ujatkauwai nuniak tujutiuwai Awajun aidautik Senep nuwigtu Kanus tawa nuwiya miniu ainaji tusa.
Yacha Jaime Regan chichakug Jibaro aents aidauk batsamsau ainawai mujaa Ayabaca antsag mujaa ecuador vegantaga autu, nuigtush Santiago antsag majanu wegajauwa
Tikich yacha aidau iinia batsamsa minimun etsegmau
Yacha ima senchi puyatjus pataa Jibaro wegantun autusua duka Jaime Regan tawa nunuwai, nunu chichak tawai, apach yaja nugkanmaya nagkamas kaunauwa nunuig, Jibaros aidauk batsama ajakui Chinchipe chirinos tawa nuna majanujin achinik awa nunui tusa
Dekatkau apach aidau Awajunjai wainikbauwa nunuig wekaesauwai Hernando de Benavente antsag Diego Palomino
Pujawai batsatkamu San Rafael, majanu uwetus
Entrevistado por Eli Antuash Jempets
 Samuel Wampush Jeremias
 Julian Paz Puag
 Maximo Puetsa Tusanga
 Eloe Samekash Shiwag
 Artemio Entsakua Pinchu
 Juana Santiak Kuja
Dukug Angela Majuash awajún nuwen tuja uchijin suwima aajakmaun etsejui
Muun Julian Paz Puag etsejui nugka
Muun Maximo Puetsa Tusanga juti
Muun Eloy Samekash Shiwag etsejui nugka titulamun pachis
Muun Adolfo Yapakush pujutji dekami
Dukug Juana Santiak Kuja augmatui
Muun Elias Tuyas wajuk awajuntish minimuita nuna pachis augmatmau
Muun Elias Tuyas augmatmau
Akanja takamu: Pataajai batsamat, batsatkamushkam nuwigtu ijunja chichamjunitai aidau jutijutinuk tuja yaakat yaignumiajai, yaakat muunjai nuwigtu tikich nugkanmaya aidaunmayajaishkam nunu iwaintamu papijam datsa VII emaidau aidau jintintuatin
Ashi papijam aidau eme aneasan kumpamjime nuniakun juna tajime, juju papi agajag juka waji takasa pujunua iina muunjinish nunu pachisa agaja umikmauwai, ditash juna aujainak unuimajagtinme tusa, juwi tawai Dekami awajún nugkanum takasa pujusmau, batsatkamujin nuwigtu augmatmaunmaya aidau pachisa. Aminash shiig awagtamkattawai yaweakas deka wegamunum nuniakum katsun anentai jukittame iina muunji niina nugken tuja batsatkamujin takasa mininak augmattsa tibaujish kuwashat ayawai nunu dekakim wegakum diita dutikmainjin nuniashkush nunimainchaun takasmaujish anentaimtusam diistatme
Awajún batsatkamu, nuiachkush tinu ainawa Aguaruna, ijumja diyamak jimaja nuwi juwawai tuke batsamin aidau Awajún batsatui Amazonas tabaunum, chichaman kuwashta chichau autin aidau tuinawai au ima kuwashatai Perú nugkanum batsamin aidauk, Ashaninka ukujin apatka dijamak tawai (Ministerio de Cultura,
Antsag, juju aina duka ajakma yuu ainawai yujumkan, kuntinnash egamak maidau nuwigtu namak aina nunashkam, batsamin ainawai kanajag comunidad aidaun najanak (Brown,
Juju aidauti nugka akanjamunum kanaja batsamsamu ainawai: Amazonas, Cajamarca, San Martin nuwigtu Loreto
Duwi tuinawai Awajún aents aidauk kuwashat yujaka wenawai tusa nuwigtush ditak manitnum senchi wantinjau tujamainawai, duka dekas iina muunjig kakajam wajiu ajakajui
Muun Samuel Wampush Jeremias pujawai batsatkamu Chayu atumsamu, distrito Imaza, Amazonas nugka tepajunum, juju muntak waimakui, chichame antugtai, senchi chichamkagtin, ashi aents iiniash tuja tikich chichakush tuwajin ainawai
Juju muuntak nuintush jintinkagtinai nuwenash wajug pujakuiya wegaji, pataaji aidaujaish antugdaikash shiig chichasa batsamainita nuna jintias ujajannai, nuintushkam utugchan ataish kuwashat chichamkagtinai shiig epegka pataajai juwamua nunashkam, nunui asamtai kuwashat unuimamain awai iina muunji aina nunui, pujut weantu, takasa pujamu, chichasa pataajai batsatbau aidau unuimamainai
Ninki maamamuwa duka ima senchi nuwanum wantinui, senchi nuwa aidau nuwai tusa waitkamu asa (Bant,
Dukug Angela Majuash pujuwai batsatkamu Nuevo Horizonte, distrito Imaza, Amazonas nungka tepajunum, niinak dukuji, dukuchji nuwigtu apachji jintintuawai uchi kuitamtan, ajakma yutan tuja ima senchi nii unuimagmaujig ajak tsuwamatai aina nujai senchi tsuwajatnai, nuwigtush niigka jintinkagtinai, apach chichamnash utujimtsuk chichauwai, antsag dekawai inia pujut aina nunashkam nuniu asa uchi tsakan, muntsujun, datsa aina nunash ujaka mininai ina pujitji wegantun, takasa tajimat pujaku pataa minakuish eme anentsa diyam atauya tusa jujajannai
Nuwa aishinawag tutitjanum pujuinau, nuninak kajinmamki ditak maamaidau asauwa duka shiig antugdaika pujashmaunum ani wajakui
Anentaimsag augmatuinawai jimajan pachisag Awajún aidaun pujutin nunuik tawai: dekankau tabauwai duka aishmag waitkam tutitag
Nuwak kuitamtaiya, nujai iwasmaka atak sujuka iina awe kuntinun maamtai yuwatasa, takatnum iina nawanji jukiu yainkati tusa, nagkinum atuniktasa
Nuwak niiyai yujumkanum ichishkagtin, nuwajai pujaku chichijam anentaimtaya, niyai uchi kuitamu, yujumkanash inajua amau, nijamchinash umiau, uchi batsau nuintushkam tagku batsau, jega tsuwamu, aatus puju ainawai nuwa iinia Awajún aidauk
Iniitikik juti wegantu batsamsamunmag nuwa aina auwai ajanum takau, yujumkan ikaunbau, uchijinash nigki ayuju nuniau asa kaya apatka igkumtikam ichishdaimaina numamtinai duwi nuwak shiig ichishkagtau pataajai kuitamamka pujutnum
Juti awajunti nugke: juti nugkesh initaikish wajuku aajakuita nunu pachisa augmatmau, uchi papijam aidau yama tsakaidau imaanis juti nugken dekainachu aujak unuimagti tusa agagmau
Dekatkau eme aneasan kumpamjime atumesh unuimagtasajum ayamtainum egketjume, duwi juju papi agaja umikbauwai amini anentaimsa niish juna aujak iina pujutjin dekau atinme tusa
Yamai pujuta nuwi diyamak awajuntik ashi Perú nugkanum batsamnawai, 7 departamento awa nunui, tuja departamento aina duka juju ainawai: Amazonas, Loreto, Cajamarca, San Martin, Alto Mayo, chirinos nuwigtu Ucayali majanu tepaja nuwi nuwigtushkam juju entsaji ainamunum: Chiriaco, Nieva, Santiago, Cenepa, Apaga, Potro, Cahua panas, Alto Mayo nuwigtu Chinchipe jujui awajuntik batsatji
Nuniamunum awajuntik kanaja batsamnawai, 488 batsatkamu titulamu senchimtikamu ainawai nuwigtu ajawai 70 mil aents, tujamtai juti nugkeg ajutjamui 3 millones de hectáreas, Departamento Amazonasnum, dekas mamikis, kampatum distritunum, nuwigtu juju provincianum Condorcanqui (Rio Santiago, El Cenepa nuwigtu Nieva) imanisag distrito Imaza, provincia Bagua
Jujú nugka daajig Alto Marañón tutayai, nugkak tesagdayamui Ecuadorjai cordillera de Cóndor tawa nunui; tuja, departamento Loreto dutikak tesagdayamui, cordillera Kampagkis; tuja surnum, provincia Bongará nuwigtu Utcubamba departamento de Amazonas; nuwigtu oestenum, provincia San Ignacio nuwigtu Jaén, duka achitkawai departamento de Cajamarca atsa awajuntik batsamnawai
Muun Enrique Yampis pujuwai batsatkamu Nazareth, distrito Imaza, Amazonas nugka tepajunum, juju muuntak waimakui, chichame antugtai, nuwigtush suntagmagauwai yaakat Suyana tawa autu, nunik tauwai batsatkamu Nazareth, taamtai adaikajui Pamuk ati tusa
Dutikam Pamuk wajasa sugtag Mesones Muro batsatu Nazareta nugken kauna oro takak muuntan uwakek batsatun jiija utsagkui, wagki iina muunji aidauk yaunchukek apach aina nunag senchi ishamá wajaku asa imatika takágtaish ayatak dii wajakui, nunak dutikauwai wagki nugka ebesawai tau asa, iina muunji aidauk kuitamas ikamdak takasaju ainawai kuntin kauntai maa yuwatatau asa, dutika jiija utsam sugtaja apuji kajeka shimuinak mercurio ukaja ukukiuwai, kuwashat takasu ainawai iina nugken dutikamu asa yamaik imanik atsuwai oro takasa jumainuk
Nunii pujamunum Reforma Agraria tajutjama comunidad najanak minak iina nugkenak awagtugmajui ii imaktisa dekachu asa chichamjukchauwaitji, nuniu asamtai yamaik takasa pujumainuk imanik atsawai
Yamaik iina nugkeg shiig ujuna wajase kuntin, chigki nuwigtu hiju wegantush atsugtamji aents yujaka wegak nugka uchuchiji asamtai ashii tishipis amukaje nunikmatai ayatak apachi yujagji aidau ii kakauti sumasa yuwaji senchi iina uchiji waintsatin ainawai iina yujagjin yuwatakama, nunu utugchat yamai nagkamas wegamunum augbatji iish wajukeakuiya tajimat aminita juyag, kuntin aidau maa yutanmash atak takasa pujumainuk shiig atsawai
Juti nugkenig ikam sukagtawai awajunti kuitamsa takaku ayamjumaka pujustinun: nugka, yumi, yujag, ajak, ajak tsuwamatai, kuntin namak wegantun
Awajunti nugkenig takainaji ajakmamu jutii sujupaku ayamjumasa pujusagtin: ajakmaji, yuwaji, namak nuwigtu kuntin aidau maaji jutii yuwa pujaku, jamamtuchu, tajimat batsamsatin
Jega jegamja jutii patayijai batsatji iina nugken, aantsag tsawan ajutjamji jutii patayijai nuwigtu kumpajuijai dakujustinchakam
Aantsaik namak entsa aidaunmash katinui tikish batsatkamu nuwigtu yakat aidau ijagsatasa
Yamajam anentai junawai ikamjaish wajuk pujakuiya atsumkas imanika waittsuk batsamainita nunú
Awajunik dekainawai nugke chichamjamu imana nunak tikish pujut aina nunash ashii ayamjau asamtai, jamamtuchu pujutan, iwainmamtan, duka tumainai diita batsatbaun
Ashii nugkanmaya Pamuk aidauk Awajún wegantuti nugka chichamjumamunak antugtamainawai, nuniak tuinawai ashii Pamuk aidau ayamjumainai juju chichamjamun tusa. duwi, GTAA tawai awajuni nugke takamuk estatuto najatua nuwigtu nugkanmaya Pamuk aidau tuna tuinawa awanjunti nugken ayamjak nunú diisa takamu ati tusa
Nugka takamuk estatuto batsatkamu nuwigtu normas wakenmataik Perú constitución aina nujai diisa convenio N° 169 OIT, declaración de las naciones unidas Awajún wegantutin nugken ayamjak pachis chicha nunú diisa takatai ati tibauwai
Muun Maximo Puetsa Tusanga, pujuu wajakui Batsatkamu Morona Distrito, Amazonas nugka tepajunum, juju muntak waimakui, chichame antugtai, aentsu ijumag takasa pujun, chichasa pataajai pujut, nuwigtu nuwenaish wajuk pujutaita nuna jintiag nii pujusbaujijai ijumag chichagkagtin wajaknai
Datsa asag namaka wakaetanak yacha ajakui nuniu asa anuntu wajakui chalupan, nunii pujamun unuimat tamtai papin nishkam dekas yachemet aina nuwi pachinak uchi jintintan unuimak aujus taa jintinkagtin wajasui, uchin jintintak kuwashat tsawan takasui, nui pujusa iina muunjin atukui senchi nuniak kuwashat nugka título awagmamunash imaanisag yaimkauwai, antsag utugchat ii batsatkamu aina nuwi ataish kuwashat chichasa epegka miniuwai, yamaik nigka muun wajasa niinun takagmak jega pujawai, senchi chichagnai datsa aidaun, yamai tsawan wega nunuig kuwashat bukuna iyashnum besetai aidaun takainau asamtai, antus jintiag uchi chichajak pujuwai
Nagkamkug iina nugkeg shiig agkan ajakui, aagkaju awajunti yujatai iman asamtai juka mina nugkajui tusa tesagdayamuk atsuyi, nuwi ai wajakui kuwashat kuntin namak, chigki numi kanu awatai aidau imanisag ijushkam achija yumain aidau weaku ajakui
Muun Eloy Samekash Shiwag pujawai batsatkamu Temashnum, distrito Imaza, Amazonas nugka tepajunum
Yamaik jutii awajunti nugkeg comunidad najanka pipich awasa akandaijamui, nuwigtush aikasaik maki makichik tesagdaika sujitdaya batsatji nuniamu asamtai yama uchi akina tsakaidauk nugkegchau ainawai
Ashii anentaimsa diyamak atakea duwi atinuk ashiti shiig chicham apaka ajakmamainai, nuniaku kuntin aidaushkam tagkumainai nuniashmak jutii pujutjig atsutnai
Ditak jega jegamak, wajuk batsamsata tawa nunashkam chichasag umikag, aja ajamiag, nuwigtu tikish takasa pujumaina nuna takamain ainawai, takas wenak chichasag segamainai atutkata tusa iina apuji Perú adaikamun eketun, wajina dutikata tawa dita batsatkamu aina nuwish
Juju nugkan kuitamkag tanta duka muun aidau ijunak chichasa takainawai wajina dutikata tawa nunuikug, nuniak ajuinawai dita apujima chichasa takatan ematna nuna nuwigtushkam papi umiamu aina nuwishkam takastin aidau umikbau ainawai
Muun Adolfo Yapakush nugka muun aajakun pachis augmatui
Iina muunjig imaa senchi antugdaikau ainawai ajutpajai, uchi aidau baikuan nuniashkush dateman umak yujakma wainkauwai, amichan, ikam yawan, pinchun nuwigtu tikish kuntin aidaunash nunu aidau muunnak waimitkakui, nuniku asa iina muunjig dukap tsawan batsamsauwai tuja yamai uchi aidautik nunuka imanisa takasji nuniamunum jatashkam yupichi achimaka jinuinaji
Nunak antus tawai Ministerio de Cultura, ujumak yaktamaa batsatu aniashkush comunidad najaneaku aidau, nui batsamsauwa duka ayajatak ikamnumian ayaun juka yuu ajakui, wajuk nagkamsaya miniu ainawa nunu ajuinawai bakibakichig augmatbauji
Juju nugka batsatkamunmak ajuinawai dita batsatbau aidau, dita wajuk batsatkua iwainawa pujamujinash, nuwigtushkam yaunchuk wajuk muunjish batsamsau ajami nunashkam kajimatuinatsui (MINCUL, s.f.)
Juju nagkaemakiu wajuk batsamsauk jaunchukesh ajabi nunu antukta tamak, tuke batsamin batsatkamu aidaug ditak achiniaku ainawai dita nugkejai yaunchuk nagkamsash muunji aidaush atus miniaju asamtai, nunu augmattsa diyamak muun aidaush yaunchukesh wajuk dinuk ajami nugka, namak, ikam nayaim aina nunash, junak nugkanak dita muunjig kuwashat mijantai batsamsaju asagmatai dita jukiak yabaig kuitama takainag pujaji tuinawai
Nugkanak aan diisaju ainawai Awajún aidauk, apatka apachnumiajai anetaimin aina nujai diyamak, nugka duka juka bakichik agkan muntai nunui asamtai iina muunjik batsamsau ainawai chichasag aents
Awajún batsamin aina duka ditak nugkanak dinawai juka nugka muun ankan tepakui tusag, antsag yumishkam, nayaimchakam, nunin asamtai ajantusa ditaiyai iina muunjii minimua nunui nagkamsa, aents batsatush antsaig aentschau aidaushkam
Waimamua duka wainui tikish aents wainchatai suwawai nina senchijin, duka minawai ajak kuitamka pujamua nuiyag. (Regan, 2010, p.24) Awajún aina nujai augmattsa nugke pachisa batsamkamu ainanu niyamak, yauncheg batsamsauwanuig tesagdaijaik nugka diyamug atsusui disbauwai agkan mun nugka tepaju wegaju
Nugka yumi aidau pachisa augbattsagmi
Dekatkau eme anentsan kumpamjime atumesh unuimagtasajum ayamtainum egketjume, duwi juju papi agaja umikbauwai atumín anentaimsa niish juna aujak iina muunjish wajuk chichasag batsamsajuk ajami nuna dekawagti tusa
Nunui juwaki miniuwai kuwichik akikmamu ya tsawantai inamua duka akikmaa wajaku ainawai bakichik kayaush (un sol) bakichik tsawantai takamua nuna
Untsu yamai tsawanta nunui Awajún aidautish takainaji takat akikmaka inabau aina nunui, antsag sujuinawai jáanch, bachit, kutug, ashi nugkutai aindaun, nuwigtu iinia aidauk ajakma sujuinawai shaan, arroz, paámpan, dusen, kegken, cacao, maman nuwigtu tikish ajakma yuta aina nuna, ima senchi takainawai dita yuwa pujustinun
Nunui juwaki datsa wajas minuiwai íjak patijin wainkatatus batsatkamu Shamatak Grande, dukap tsawan pujusa wegamunum unuimatkauwai patájai chichasa shíig pujamun, nunui pujus nuwan segamiuwai nunitai muun dita chichasag susau ainawai, paataji aidauk batsatui batsatkamu Chipe, Numpatkaim, Putuyakat nuwigtu tikish batsatkamu aina nuwishkam
Yamai kuwashat tsawan pujana ankatin asa uwajui waimaktatus baikuan, tsagkun antsag dateman. batsatkamu pujamunum utugchat ataish chichamunmak pachinnai antsag ijunbau aina nuwishkam, chichagkagtinai senchi unuimat weganta nuna pachis, nuwigtushkam wajuk chichasa pujakuiya shijash batsamainita nunashkam jintiag augmatnai
Junak tawai kuntin aidau maa yuwamu aina nuna duka juju ainawai yugkipak, paki, kashai, shushui, bachig, washi, nuigti chigki aidau, antsag kuntin muun aidaunash maa yuu wajakui, japan nuwigtu pabaun
Yamai tsawan wegamunum takainawai namaka maa yuwatasajag dekan, chinchorron, agsean, kuitan, tikish ampi aidaunashkam imatika uchuchijijai amuamu asa kakajus namakak atsawai
Wajuk takasa batsamsau ainawa nuna augmatui
Yamai diismi nuwa takatji aina nunu duka juju ainawai: dupa takastatabau, tsanim ukuamu, kuntin aidau tagkubau, yujumak inagbau, duwe akai yukuku dekegka nunu pachimja pinig, buwits, ichinak amamuk aidau najanbau
Tikish takat nuwanuk jáanch dijagtatabau, uchi kuitabau nuwigtu kuashtai nuwa takatjig
Ajak ajakma ijagmatai aidaun
Nunitaish, Awajún batsatkamu Amazonas numia aina nunuig ditak yamaikish dekainawai yaunchuk Awajún aidaush wajuk batsamsajuk ajami nunak apachbaeka wegamu ataish. (CARE Perú,
Dukuju daajig Juana Santiak Kuja juwawai, akinauwai batsatkamu Shamatak, distrtio El Cenepa, Provincia Condorcanqui duka awai Ecuador awa autu ijus, tsawan 24 de diciembre mijan 1951 wegamunum
Dekawai Awajún chichaman, untsu iman antatsui apach chichamu aina nuna, nuwigtu dekawai pinig, ichinag, tsapa, buits, yukun najantan antsag inia ajakma juwa pujutai aina nunashkam, kuwashat ujajatnai wajuk takasa pujakua aishijaish antugdaikash batsamain ainawa nuna, nuwigtushkam Apajuinash nemagnai
Junik iina muunjik batsamsau ainawai, yamai tsawanta duwig muun, datsa, muntsujut uchi aina duka imatiksag jikattsag waimaktasag baikuanak, tsagnak, datem aina nunak umuinakug juyainatsui, ii batsatkamu aina duwig nii wainas umuinawai waimagtatakug (Muun tuyas,
CARE Perú , 1978 mijan wegamunum nagkamas 15% kuwashat nuwentin ajaku ainawai, untsu 64% kuwashat nuwentin ajaku ainawai nina kainak apatkau aidau
Jintiamuk nagkamdauwai batsatkamu Nazareth nunu jintigkagtin Puro daagtin duka Chikais puju ajakui auwai ima senchi unuinaku inia Awajún jintinkagtin aina nunak
Daajig juwawai Artemio Entsakua Pinchu, akinauwai comunidad Shamatak Grande, tsawan 15 de enero mijan 1963 wegamunum
Dekawai Awajún chichaman, antsag apach chicham aina nunashakam chichmainai nigka pujusui takak apachnum, nuwintu Apunum weta aina nunuishkam pachinki takaki miniuwai, jintinkagtinai wajuk muuntash batsamsau ainawa nuna pachis ujujatnai takasá pujut aina nunashkam, patájaish wajuk chichasa pujukuiya utugchat atsau pujumainita nunashkam
Augbattsa diyamak mijan 1942 wegamunum, nagkamau ainawai sacerdotes jesuita aina nunu Awajúnin daaji agatmikatan antsag wajuk ditash jukiagtatua pataji wegantu atina nunash
Nunui juwaki chicham awajunnum agagta tabaunmak abacha umikmauwai mijan 2009 wegamunum juju Resolución Directoral del Ministerio de Educación, N° 2554 - 2009 - ED tawa nunui
Imikmau abacha awai ashi ijumjamak 21 akanjamu chicham najantaiya duka, juju ainawai diismi: a, b, ch, d, e, g, h, i, j, k, m, n, p, r, s, sh, t, ts, u, w, y (Solís,
Iman asa patajinash utugchat apugtamak esetumainchau maumain nii waimakmaujin umiak, nuwigtu atuní wajaku tikish waimaku aina nujai (Brown,
Nuwi juwaki tsawan wegak jinkiuwai ayamjumaka pujustin umikbau ashi batsankamu chichama chichau aina nunui, mijan 1974 wegamunum jikbauwai, chichasa augmaktsa pujutaiya nunu nagkamdauwai yapajinbau
Instituto Lingüístico de Verano tabaunum Awajún aidaush jintinkagkin wegajui nuniak jimag chichaman unuimaju ainawai
Unuimata nunu emauwai anentai yajuak wajuk takasa pujumainita dita batsatkamu aina nunuish, dita ajaku ainawai dekatkauk apachnumian unuimata emtukajuk. (Brown, 1984; CARE Perú,
Augbatui Bant mijan wejamunum tawai nuniak nuwa tikish chichaman chichaku aidaush kuwashat waittsau ainawai nú betekak niniashbau asamtai tujash yamaiya nunua nuwik nuwa aidaush ditashkam yapajinainawai ijunja batsatkamu aina nunuanuig, ainja augbattsa diyamashkam yaunchuk batsamsauwa duka ima senchi diyá wajakbauwai aishmagkua nunu
Tujash yamai tsawanta nunuig yapajinki wenawai nuwa aidaush
Yamai tsawanta nunui augbantsa diyamak, nuwa Awajún aina dushakam ditashkam pachinainawai batsatkamu aina nunui Pamuk wetanum nuwigtushkam política augbatbau aina nunuishkam pachinainawai distrito, provincia antsag región aina nunui (TAJIMAT PUJUT,
AIDESEP najanbaunmak kuwashat mijan jukiuwai, inagnamunmag agatmamjauwai 1981 mijan wegamunum
Nunui nagkamas, AIDSEP ashi wantinjauwai Amazonas wegaka nunui, nuniak yamaiya nuanuig ajawai 56 organizaciones ditajai atuegak takaina nunu ijunag takatan chichamjin aidau (Espinosa de Rivero,
Nuniak batsatkamu aina nunui najankauwai federaciones aidaun, dushakam imanuk nunu betekak chichamjau takasa pujuta nuna, ii takasa pujamua nunak imatiksagkek chichamjachu, tujash takatnumag akanjamu aidau ajakui (Regan,
Nunui wegamunum mijan 1977, najaneuwai Consejo Aguaruna y Huambisa (CAH), antsag 80 mijan wegamunum najaneaku ainawai yamajam federaciones aidau dismi yamai Organización Central de
Ashi papijam aidaun eme aneasan kumpamjime nuniakun juna tajime, juju papi agajag juka iina munji wajuk batsamsauk ainawa nunu pachisa agaja umikmauwai, diitash juna aujainak unuimajagtinme tusa, juwi tawai Akanja takamu: Pujut augmatbau Awajundau nugka mamikiamu pachisa, ayamjumaktinji umikbau aidau iwainamu papijam datsa VII emaidau aidau jintintuatin
Wajuk ditash ayamjumkag batsamsauk ainawa pujusa minimua nuwish antsag anentain amastatui iina pujutjish kajimattsuk unuimamaina nuna
Muun augmatak tibauwa nunuig abau tepeamtai, nuwigtush shiig pujumainun egainak, papag muuntan najanawag Asia tutainum batsatu jakeja nayantsan nuwigtu majanu aidaun aintug kaunau ainawai tusa ujatin ayi
Nuwi batsamas yujaka weenak kanaju ainawai San Martin, Loreto, Cajamarca nuwigtu Ucayali aatus
Nuwi batsamas wainiku ainawai Muchik aentsjai, tujash dita aents aidauk, ajak shiig tsakagtii tusa aentsu maa emematiagtai, dakitug ukukiu ainawai Ecuadora autu weenak, nunik batsamau ainawai Zamora, Upano nuwigtu Coangos aina nuwi. (Inoach, 2022. p.
Muun Elias Tuyas, pujuwai batsatkamu Wachapea, distrito Imaza Amazonas nugkanum
Juju muuntak unuimajui uchi jintanta nuna nuniak kuwashat tsawantai takasa minawai antsag papi augtanash awajunnum apachdau aina nunak yachay nuwigtu pujutnash nuniau asa niigka jintinai ashi, jintinkagtin aidaunash jintinnai, yamaik Ugel EBIR Imasa takawai
Nuwigtush juka kuwashat chichamkagtinai antsag chichagnai uchi aina nunash, wajukeakuiya shijash chichasaish batsamainitji nuna jintiag
Nuwi namaka uwet wajasa aents aidaun chichajak jujui awai Pajai, Kutuig, Uwagmas, juna shinutaijin shiig dakumuk juunikag anu papag tepa nuna jukiag tsumunum akaikiagtatui, untsu tikichia nuna dakumuk namaka nujinchin shiyaktatui tusa nuna tau
Yacha Jaime Regan chichakug Jibaro aents aidauk batsamsau ainawai mujaa Ayabaca tutai mujaa Ecuador nugka wegantauwa autu, nuigtush kanusa antsag majanu wegajauwa aatus tawai
Muun David Esamat Wasmigkak, pujawai batsatkamu Shushug Chiriaco nugkanum, yamaik jintinkagtin aina nuna apujiyai takawai Ugel EBIR-Imaza
Ijumsa diyamak pataa muun jimag kanaaju ainaji: Pinchu shiwag tawa nunu, antsag Anta shiwag tawa nujai
Mochica tawa nunu augmatbaushkam awajuntik pachisa iina augmattaijinish iwayamui tabau awai. (BDPI, 2019, p
Iina muunji Awajún aina nunu batsamsamunmag ai wajakui senchi kuntin aidau bashu, tsukagka, kawau, waga, yugkipak, washi, yakum tuja namak aidaushkam antsag yujag wegantu
Awajunti apujimsa chichasa puju wajakbauk juni wantinui, yaunchkek patajijaig judikag nuwenainakush antsujijai nuwenainau asag diitak diitak junikag nunu wegantuk batsamsajui, untsu utugchat maaniamu apusajag nuwi kanakiag tikich nugka egakag batsamas uchijin tsakapaku ainawai
Iinitikik yamai Apu taji duka atsu wajakui, diita tudayinakug nunu jega tu wajakajui aatus: Muun-Pamuk, Muun Waisjam, Muun kakajam, Muun Waimaku
Awajunumak iwishin aidau tsuwajata nunu puju wajakui nuniachunak wamak maaidau, duwi yamaikish aenst awajún aidaug shiig tsuwajattsuk wawejatunak main ainawai, nuniu asamtai senchi kuitamamain ainawai iwishin aina duka wawejatuawaig tusa (Claudio tabau)
Tikich batsatkamu aina nuwi diyamak ajuinawai bakibakichik dita pujutji aidau, wajuk chichas batsamin ainawa, wajina takau ainawa, antsag dita yuwa pujamuji aidau ayawai, nuniu asamtai tikichi chichaku chichaman aina nujaig dekau amainai wajuk chichasaiya ditajaish pujumian ainaji
Juju aents aidaush ditash ikam batsamin jutijai betek, nuniau asag diitash nugken mamikiawag nuwi batsamas uchijin tsakapaku ainawai, nuniak diitashkam batsatkamu najanawag juudikag batsatui, juju aents aidauk ii chichamunmash betekmamtin antunui, nuniayatak yapajinui ima senchi kandozi wegantunum, nuniakush juti takatji aina nunu diiyamak betekmamtin diitash takainawai, duwi nunu wegantu wantinji tumamji
Nagkamsa diyaamak, Achuar, Awajun, Kandozi nuigtu Wampis aina duka nugkanak apatus batsamsau ainawai, mijan 1970 nagkamas
Juju iinia adaijag duka pujutjinig paan betekmamtin ainawai, nuigtushkam ijuntsa batsatku takaamujishkam betekmamtin ainawai. (MINCUL, 2015, p
Atumjaig takamaitsui tusag tikich ijunja takatain najanainau, nunu wiyakuch yaigkam nuninak yamaik senchi ijunja takaji tutaig kawegkaje, dekas nugkan ayamjak maanitush tuja nuninun wekaetutai jikim kajeka diitak junikag muun ta daajin anagmawag yujaush waigke
Juju takat aidau wayati takuik ashi ininisa shiig chicham najana takatai, utugchat ajutkuish umiktatme tusa shiig chicham apaja takatai aina nuna dakituinak wamak yupichu etamak utsanainak namak, entsa aidauk pegkegchau umumainchau waigke, duwi jatash dekamainchau utsana wegak jamamtin waigka kakaumainchau wenaji
Ashi awajún aidauk ujunayaitji tumabau senchi anentaibau jinainawai, nuninak dekas apach aina nunuwai kuichkigtin asa diitak shiig umikag, kuichkinash atsumkas takainak, shiig yuwa batsatui tusag ima senchi puyatjus diinawai
Awajún nuwak iima senchi apach kuiskigtinai tusa jikatuidau, shiig kuitamkagtawai ajanum weta tusag, uchi amek kuitamkata tukagtatsui mai atunika takanui jujuwai dekas pujumainuk tusag nujai nuwentan nuwenainau, dutikam nuwashkam aishmagku nugken patagak imau Lima, Chiclayo, Bagua tikich nugkanmash wedau nunu maak pujajai tutai ditashkam nuniktakama utugchatnum jegawag ajapam uchi yajuak kaunainau, ima senchi nuwa aidauk muuntsujut, aishintin aidaushkam kajenakug yayaktanum shimuidau, nunu diiyamak awajunik nuwa aina nunak sujimachu, wainak yujauwaske aidau duwi taji Awajún nuwajin emetug pujashkug emkashtinai wagki agkan pujut awai wii wakegamu nuniashkuish apach yuja ainkatjai takuik nugkak tsainjatnai
Awajunik yauchkek Ajutpan jikatus batsama wajakui, nuniak uchijinak tuke chichagkauwai waimakta, nimagta pujuistinjum nunu nunikchamek waamak maam atatme tabau asag ijagma tuna kanutak yujagsauwai, nunikma waimak imanu kanagmajai tusa nuwi ichishmama wajakui
Apajuin nemajuinawai, tuja nuniachuk tunchinum tsuwamainak yujaush awai duka wajumke, ima senchi jata imanik mina duwi nii yunumush ainawai, nunik nuni senchi wegakug apajuinum sujumanak jainawai, kuwashat tsawat wegamuanui iina muunjish yapajinak wenawai Apajui chichamen antuinak
Iina muunji augmatus minimua nuwig tsawan kuwashat wampush nagkaemag miniuwa duka yupichu batsamaitsui tujash adeagmi tabaunum juju jutika tusa uagmatji, awajún yama nagkamas minimu pachisa apukji nuniaku taji juju augbantsanta duka Apajui uchiji akintsaig wajug minimuita iinia Awajún aidaush
Augmattsa diyamak awajún aidauk miniu ainawai Kumpanam tawa nui nagkamas, nuwigtu juaki augmatbaush awai Etsa aents asa kuwashat yumijan ukukiuwai ii takasa pujustina nunashkam, nui juaki minamunum abau tepeuwai ashi nugkan utujui, nunu nagkaemagmatai minimui ii Awajún aidautishkam
Nuniamunum yaunchukek aents ajaku ainawai Etsa, yumi, Nantu, Ipamat, ajaim dita ainaug shigkesh chichasa pujuschau ima senchi shiwag ajaku ainawai, antsak augbatbaunum Ugkaju, Sugka, Shiik aina dushakam aents ajaku ainawai nuintu kuntin ainau aya dushakam, nunui batsatbaunum mainawaju ainawai nunui najaneakui
Nui juaki minawai augmatbau Iwa iina punji amu wajakua nunu yajagke detua pujusa
Tikichia dushakam augmatbautmak minawai Ajutam waigbau pachis nunui augbatbautmak awai Etsa, Yumi, Nantu waketjau ainawai nayaim
Juju augbantsam wegam nugka kanus tabau, nugka cenep tabau Ecuador batsataina nuwi nagkama minimu augmatbau, ipak, suwajai, iwanch kayukbau nuwigtu kuwashat augmatbau ayawai, nunu augbatbau aina nunuwai iish wajug miniu aina nuna pachis ujapawai
Iina muunji tuwajame kuwashat maniawag wegamunum tsagkun, dateman, baikuan umuinak imani batsatbaunum makichik muun uchiji yama akinaunak ujuchi juki baikuan adayag amukdaya tuwajame ima imatikam nunu uchi senchi waimak depetmainchau wajasa shiig atushat wainmaya tuajame imaniau asa tu aikmainita takakuish tuja tu dutikmainchawaita nunashkam chichagkagtu wajakui
Nunu jintiamunum pujusag takainak iina muunjig dekas Tajimat Pujutan Ejeyiajui- Muun waimaku, nimaju nuwe kuwashat ajau, uchijish kawem, tagkujish, ajajish ashi nii pujamujig jega muun jegamka jinta pegkeg jintama, chichame antugtai ajantusa diitai nuwigtu jamamtuchu shiig yuwa puju wajakbauwa nuna tajimat we pujume tuu wajaku ainawai
Nunu tajimat pujuta nuwig takat kanaju ainawai aishmagku takanjish antsag nuwa takanjish, nunui asamtai uchiji akintaig aishmagkua nunu jintintu wajakui antsag nuwa akintaik nuwa nunu ujakui wajina nuwash takau aina nunak, nunin asamtai ina muunjik tiuwai nuwa takanjig takashtaiya waimashtaiya tibauwai, tujash yabai tsawan unuimaka wegamunum yapajinki minawai aishmak akush takainawai nuwa takanjin antsag nuwa aina dushakam takainawai aishmagku takati aidaunash
Awajún yamai pujamu 1970-2024
Ministerio de Cultura [MINCUL]
Espinosa de Rivero, Óscar
La justicia comunitaria Awajun https:/
Debates Indígenas; justicia comunitaria awajun. https:/
Entsakua Pinchu, Artemio (17 de enero de
Antuntsai Uwek, Eloysa (18 de enero de
Nugkak agkáju tuké auwai nunui batsamnawai dakunkut tikich ajutap aidaujai, nunui, batsatkamu Nazareth pujuinawai,chichainawai, tsakawai nuwigtu iwainmamainawai ditash yaa weantu ainawa nuna
Muun Enrique Yampis Ukugminch pujutji dekaami
Muun Julian Paz Puag etsegmau dekaami
Muun Ajuez Mayak Juwag pujutji dekaami
Muun Jacinto Ampush etsegmau dekaami
Dukug Juana Santiak Kuja pujutji dekaami
Muun Artemio Entsakua Pinchu pujutji dekaami
Muun David Esamat Wasmig pujutji dekaami
Muun Shajian Jempets Kajin pujutji dekaami
Juti awajunti nugke: juti nugkesh initaikish wajuku aajakuita nunu pachisa augmatmau
Muun Enrique Yampis ukugminch pujutji dekaami
Muun Enrique Yampis, batsatkamu Nazareth pujuwai, distrito Imaza, Amazonas nugka tepajunum
Tuja iina nugkeg aajakui shiig muun, nunin aig, Reforma Agraria tajutjama comunidatan najanak minak iina nugkenak awagtugmajui, ii imaatiksa dekachu asa chichamjukchauwaitji, nuniu asamtai yamaik takasa pujumainuk atsawai
Yamaik iina nugkeg shiig ujuuna wajase, nunikmatai ayatak apachi yujagji aidau ii kakauti sumasa yuwaji
Iina uchiji atak takasa pujumainuk shiig atsawai
Juti nugkenig ikam sukagtawai awajunti kuitamsa takaku ayamjumaka pujustinun: nugka, yumi, yujag, ajak, ajak tsuwamatai, kuntin, namak weantun
Awajunti nugkenig ajakmamu takainaji juti sujupaku ayamjumasa pujusagtin
Muun Julian Paz Puag pujuu wajakui batsatkamu Paik, distrito Imaza, Amazonas nugka tepajunum, juju muuntak waimakui
Iina nugkeg imau imazan nagkaiki tuja nujiya jutuk imau tuntugkusa ainti agkushpia imau ajakui, nunittaman colonos aidau batsamawag nuna nugkan tesak yajumainak iina junakeush amasu ainawai, nunika pujamunum muun Daniel Danducho Pinchinam apachin colonos aidaun
Nunin asamtai kakajus ajakmasaik yubaitsui, tuja ujumak takamain aidaunak ashii takas ashimkaji
Yamaik jutii nugkenig kuntinuk atsawai nuwigtu ajakma yumainush atsawai nuniu asamtai waittanum batsatji, tuja juwi juwaki uchi akinaina duka shiig waittsatin ainawai
Awajunik dekainawai nugke chichamjamu imana nuna tikich pujutnash ashi ayamjau asamtai, jamamtuchu pujutan, iwainmamtan; tumainai diita batsatbaun
Nugka takamuk estatuto batsatkamu nuwigtu normas wakenmataik Perú constitucionji diisa convenio N° 169 OIT, declaración de las naciones unidas awajun wegantutin nugkeg ayamjak pachis chicha nunú diisa takatai atatui. (Nuestro territorio awajun) pg
Datsa asag chalupa anuntu wajakui, nunii pujamun unuimat tamtai papin aujus jintinkagtin wajasui, uchin jintintak pujayatak kuashat yaimkauwai nugka titulo awagmamunash imaanisag utugchat aidaunash epegkauwai
Nagkamkug iina nugkeg shiig ankan ajakui, aagkaju awajunti yujatai iman asamtai juka mina nugkajui tusa tesagdayamuk atsuyi, nuwi ai wajakui kuashat kuntin namak, chigki numi kanu awatai aidau imanisag ijushkam ai wajakui
Tuja tikish pataa aidau uchijin, nuwen, yachin nuniashkush pataa jaagtai iikmajai tusa magkagtua shiyakui San Martin, Morona, Sarameriza nugka pegkeg kuntin ayaun wainak nunikaju asamtai yabaik awajuntik kuashat kanaja batsatji
Yamaik iina uchiji waimitkamainai, iina muunjig waimaku asa kakajus jamamtuchu pujusajui, ditashkam yabai uchi aidaush iman atinme tusa
Awajunti nugken autusu agagmau dekaami
Awajuntinig, nugkak tuke auwai nayaimpijai achiniaku, nugka nuwigtu nugka initken
Jutii nugkenig ajutap, pujuinawai dita jintinjamauwai takasa pujutan, nuwigtu ashii aents, kuntin ikamia aidaujai ajantunisa pujutan
Juka ikaman ajutpajiyai awajuntin jintinjamauwai namak mautan, kuntin mautan, jega jegamtam nuwigtu tikish takat takaku ayamjumaka pujumain aidaunashkam
Muun Eloy Samekash Shiwag nugka wajuku aajakuita nuna pachis etsejui
Yamaik awajunti nugkeg shiig ujuna wajase, egamka yumainush atsawai aikasaik takasa pujumainush atsawai shiig waittanum jeganji
Muun Adolfo Yapakush pujawai batsatkamu Nazareth, distrito Imaza, Amazonas nugka tepajunum
Muun Adolfo Yapakush nugka wajuku aajakuita nuna pachis etsejui
Iina muunjig imaa senchi antugdaikau ainawai ajutpajai, uchi aidau baikuan nuniashkush dateman umak yujakma wainkauwai, amichan, ikam yawan, pinchun nuwigtu tikish kuntin aidaunash nunu aidau muunnak waimitkakui, nuniku asa iina muunjig dukap tsawan batsamsauwai
Jujú ainawai juti nugken ebesmainuk
Juti dekaapamunmag batsatji 52,573000 Awajun aents aidau tawai(INEI-2017), Juju aidauti nugka akanjamunum kanaja batsamsamu ainawai: Amazonas, Cajamarca, San Martin nuwigtu Loreto
Muun Samuel Wampush Jeremias juna pachis etsejui
Yamai diismi Awajuni pujutji augtusu aidau agagbauwa nunu: Yaunchuk jega awajundau jegamkamu waya diyamak jimag akanka mamikjamui nuwanusha tuja aishmagdausha (Cf
Pujut anentaimja diismau Awajún tuja Wampis, juju tuke asau wainag duka ashi ijumja diyamak akanjamui makimakichik: Wakan, tijae ikam batsatui nuwigtu yumi dukujishkam pujuinawai, nunui ekeni diiyamak awai tikich pujut yupichu wainimainchau
Dukug Angela Majuash awajún nuwan pachis etsejui
Juna pachis augtusajush tawai Batsatkamu awajunjai betek kaiowa guaraní, pujutjijai betekmamtin iwainmamainawai, senchi maniamunum, tuja iman ainakshakam, senchi ditak maamamu, Dita pujutjig ainin asamtai puyattsa diimainai
Puyatjumainai nuwa awajun aina nunu ima senchi 33 iman ditak maamawag minina nunu,
Muun Wilson Katan Peas, pujawai batsatkamu Nueva Napuruka, Distrito Manseriche nugka Loreto tutaiya nuwi
Iniitikik juti wegantu batsamsamunmag nuwa aina auwai ajanum takau, yujumkan ikaunmau, uchijinash nigki ayuju nuniau asa kaya apatka igkumtikam ichishdaimaina numamtinai duwi nuwak shiig ichishkagtau patajai kuitamamka pujutnum. p-14-O,2015-Ojo http/
Muun Juanito Pape Chijiap, pujuwai batsatkamu Nueva Napuruka, distrito Manseriche - Loreto nugkanum, juju muuntak unuimajui yawa awekasa kuntin maa yutan, ajak ajakma nunuiya juki yuwa pujutan
Yamaiya nuwig uchi aidauk unuimainawai tikish nugkanmaya yacha aidau kasagtamaina nujai maaniktatus papiinum, nunika iina nugken shiig jamamtuchu batsamsami tabaunum
Dukug Angela Majuash Tawai
Juju takasbauk augmatui anentaimtuja diismau takat akanjamu umiktina nunu, nuwi iwainmamau nuwa aidau wajuk pachinainawa takat ijuntamunmash awajuni batsatkamujinish, nuniamunum ejenawai wajintu adaimainau aishman nuwajai takatnum kanakaju akujash nunak tumamainawai aatus: Nuwa pegkeg nuwigtu Aishmag pegkeg, nuniau asa dita takamujin yapajiasa etegjamu aishmagdaush tuja nuwanush, tujash nujai yainik umindaikag atunika yapajiasa yainika pujutnum. (Pintado &amp; Meza,
Dekawai Awajún chichaman, nuigtu ujumak antawai apách chichamnashkam antsag iinia Awajún aidaush wajuk batsamsau ainawa nunashkam
Jintiamuk nagkamdauwai majanuwa nunui, numpatkaimia autu, nunuig takasui jintinkagtin Daniel Danducho daagtin. (Muun Artemio Entsakua)
Nunui juaki chicham awajunnum agagtatamaunmak abacha umikmauwai, mijan 2009 wegamunum juju Resolución Directoral del Ministerio de Educación, N° 2554 - 2009 - ED tawanunuani
Awajún pujamunum nagkamdau Apajui chichame etsegmau
Yamai tsawanta nunui augmattsa diyamak, nuwa Awajún aina dushakam ditashkam pachiinainawai comunidad aina nunui Apu wetanum, nuigtushkam política augmatbau aina nunuishkam pachinainawai distrito, provincia antsag región aina nunui (TAJIMAT PUJUT,
Akanja takamu: Awajun aidaush tuwiya kaunau ainawa, wajuk batsamaya miniush ainawa nunu pachisa dekamu
Nuwi batsamas wainiku ainawai Muchik aentsjai, tujash dita aents aidauk, ajak shiig tsakagtii tusa aentsu maa emematiagtai, dakitug ukukiu ainawai Ecuadora autu weenak, nunik batsamau ainawai Zamora, Upano nuigtu Coangos aina nuwi. (Inoach, 2022, p
Iina muunji augmatbau aina duka etsejuinawai wajuk jutiish ajutpajaish antugdaika dita senchi amasmatai depetmaka minimuita nuna. (Poggi et al., 2012, p
Juna autin Steward tawa nunu chichak San Martin batsatkauwa duka kuashat akanjamui tusa. (Barreto, 2009, p
Yacha Jaime Regan chichakug Jibaro aents aidauk batsamsau ainawai mujaa Ayabaca antsag mujaa ecuador vegantaga autu, nuigtush Santiago antsag majanu wegajauwa aatus tawai
Maaniamu shiwagjai ataig apajiya nunu ashi uyumaa ajaku ainawai. (Avensur et al., 2010, p
German Carrasco N.° 2155, Cercado de Lima - Lima RUC
Juka Awajuni pujuti, dekamuji, nuwigtu dita takataiji
bakichik amina pujutjumdau tikichik tikich aeents aidaunu
Unuimatan Pamukji Diracción de Educación Intercultural Bilingue (DEIB) juju papiya juna unuimatjin aan ekes shiig utujimkas chichatan agatan takasti tusa amawai
¿Jujú umiktinumash wají unuimagtatji?
Paampa: ajakmamu iwajui Wakanin nuniak
Duwi, jintinkagtin Cecilia, chichaku agatai jintin (área de comunicación), papijam sup mijan aujin aidaun jintintin, papijam aidaunak wakemitkakne batsatkamunmaya pinigkan najanin aidaun inias dekatnume tusa, dita aentsji dekamuji takamujin chichaman dapapagti tusa, antsag tikich nugkanmayash apach chichatainum iwainamun wainkatnume tamaunum
¿Jujú umiktinumash waji unuimagtatji?
Awajún pinig najantaiji iniimsa dekaji, nunú dekaa agagmau ausa Sami aents pinig najankamujai apatka diistatji
¿Ame batsatkamunmash duwejai takatai aidaunash wajuk iwainawa?
¿Duwejai najantai dekamujinash uchi akinak miniina nunú jintintuatnunash wajuk kuwitamin ainawa?
Junak jikattsa ausami tawai, iyashi shiig wainka emaaku, wajukuita iyashish, tuwaita anentain ejeetajai tawa dusha, nuniaku yaunchuk ausamag nujai waji takastinuwe nujai achimtikamui, jusha wainkaukaitag atsa ujapakagmau
El va T sumu awajún nuwa, pinigkan najanin iniasa agagmau
Elva Tsumu pinig najantan dekau iniasmau
Elva Tsumu: Pinig najantanak mina dukuchig jintinjuauwai
Tujash niig iwaktsui, jakauwai
Elva Tsumu: Yukuku saepe juki jimag tsawan etsanum jiinui
Yamai jujú kampatum iniimau awa nunú aikmi nuniaku dekamujui iwainakmi
Juka takamainai bakichkitich nuniashkush ijunjaikesh
Iniimsa agagmauwa juka augme
Jujú agagmauk kuwashat anentai etsegmainai, juka itawai jimag nuniashkush an dukap aentsun iwaiwai wajina dutikawaje, anentaimau nuwigtu chichamujin iniimaun chichainawai
Jujú augku apusattaji takatai: dakumjamu diyaku butsuk takamtikmau , Dukuch Elva Tsumu wajinak titatua nunui anentaimsami
Jujú augkuik, wainmainai chicham yamajam aidaushkam, jujú takamunmag, wajina tawa nunu egamainaitji
Kajintsa iniimsa dekamainai, jintinkagtin iniasmi
Luisa Kuji: Yukukunak ikama muunji sukagtawai
Juka amainai sutag nuniashkush esajam
Luisa Kuji: dukuachi, ¿wagka jiinmash apenua nuwigtush kayunua?
Elva Tsumu: Pinig jiinum apeamak shuwin wegawai, ujumak tsawan jiinum idaisa shiig najuku wakemnawai, dutika bichatjati tusa idaiji
Elva Tsumu: Mina dukug jintinjuawai kuwashat niimtin najantan, junin aidaun: duwejai najana agakmau; pinig tsamau shikika uwagtin nuwigtu pinig yujumak ukai yuwatin: antsaik pinig muun najankamu
Nuwigtush, juka yujumak ukusa yuwata tamaunum atsumnawai, yumi, jigkae, umutai nuwigtu tikich waji ukuamunmashkam
¿Jimag aentsua dusha wajina chichainawa?
¿Agagmaunmash wajina anagtamame dusha wajuk dutikmainaita batsatkamugmin duwe najanin aidau iniasta takumesh?
¿Agagmau ausaum nuwish waji tikichish pachimainaita?
Jintinjamin nuwigtu pataimijai umintsatajum iniimsatin, shiig umikta iniimau, agagtin jukita nuwigtu agagta iniimsamu apachi chichataijin etsegkamnum
¿Amesh wajintu anentaimtame duwejai najantan takaush?
Laponia : sami takataiji
Lapón tawa nuwiya aents aidauk nuniashkush sami , juka iwainawai yaunchuk pujutan ( nómadas ) initik nugka tepajunum, juka inia aents tikich chichaman chichaku ainawai, yuta wegantunum nuwigtu pujutnum, ikaman eme anentus diin ainawai, ditak norte Escandinavia tawa nuwi batsamsauwai nuniu yaja batsamauwai ( desplazados ) nugka septentrional de Europa dekas vikingos ainawai, ditak dekas Ártico tawa nuna kuwitamin ainawai
Jee yaunchuk ajakuk lavvu tutaiyai, juka bakichik jega wajish sujutai tentegae jujú jeganmak ashi pataji batsamsauwai, inagka yutaijig tsukinnum asauwai tuja pegakjig lavvu tawa duka akanjamu ajakui, jujú yapajinmauk ujumak mijan wegaig junikui, yamaik batsatui bungalows , caravanas móviles nuwigtu tikich jéga jegamkamujish ajuinawai
Kuksa tawa duka shikika umutaiyai uwejai najanamui junak sami aents aidaun takatjin eme anentus diianwai
Junak augmatui yaunchuk pujutan puju ajakaju tujash yamaik kuwashat ekemkaje; nunin asa pujutjinak kajimatuinatsui, kuksa najantan yamaikish imatiksag takainawai
Uweg dekau unuimat najanamun dapampawai
¿Jimag augtai agagmauwa dusha nugka tepajunmash waji betekaita?
¿Wajuk umiakna shiijash antumainaitja?
¿Awajun aidau jijuantan inajaina dusha tikich aents inagmaujaish wajinmak yapajinua?
Batsatkamunum jijuantan inajin ainawai, juka ashí ijunja takaji anentai pegkejan sukagtau asamtai tuja ikama dukuji sukagtawai mamanak, juwai dekas yutain sukagta duka nii yutai najanamujin sukagtawai, juwai yutai dekas iyashin imanun ichichia duka
Awa awi, jintinkagtin segapime chicham egkekmi dutika dapapagmi tikichish dekatnume muunta takataijin, tuja jujú takáku shiig aneaji
Manual nuwigtu chicham ( noticia ) agagmau apatka takamu diistatji
Agagmau daaji adaitugmau wainkattaji: adaitugmau, subtítulos agagmau, dakumjugmau, nuwigtu tikich aidaushkam
Yaunchkek iina muujig jijuan inagtanak dekau ajakajui, tujash yamai pujuta nuwig jujú takatnak imatikawajag takainatsui, tujash tikichnumia batsatkamugmag junak takainawai juju yutai inagmaunak wagki jujú yutaik iina iyashin kuwitamkagtawai
Jijuan jiya inagkata takuik, dekatkauk mama wajupa uwettaji nunú dekau amainai, tujash jumainai mama putsu yama ajanmaya wagki jijuan inagkamu puju pukus ati tusa, jijuan inagkata takuik jujú atsumnawai
Jijuantak mama inagkamui, yaunchuk iina muunji yuwata tamaunum inagkajui iina muunji yaunchuk yuu ajakmauji yamaikish juka takaji, tuja junak awajun aentstsu takatjiyai
Jujú agagmau ausattag duka manual de instrucciones wajuk jijuan inagtaita nuna ujapaktatui
Antuktajum jijuan mama saeptin jiyamuk amainai kampatum tsawankesh, tuja tishija inagkamuk amainai una semana atsa an nagkaemasagkesh
Juka augtaiyai wajuk ausati tiimauwaita aikasaik, menanum nagkama untsugnum, nuwigtu yakin juki nugkan
Múltiples: Juka jimag nuniashkush kuwashat nunú takatak agakmauwai
Yamai takat ukukmau takasmi
Augtai ausamum nuwish nuwigtu tesamunum agagmauwa jusha dekaskeashit jutika agagmauwa dusha… Betekmamtin betekmamtinchaujish amainashit, perunumia awajun colombianmaya aents fariña umikmaush?
Chicham mamiksa ( titular nuwigtu subtitulo ), papigmin tesakmauwa nunu betekmata
Guaviare tawa nuwi uchi megkaejamu
Colombianmaya uchi ikam megkaegag fariñan, yuwinak iwaku yujasmau
Muun aidau utugchat nagkaemakiun augmattsagme uchi pataji Lesly Mucutuy (13 mijan), Soleiny Mucutuy (9 mijan), Tien Noriel Ronoque Mucutuy (5 mijan) y Cristin Neriman Ranoque Mucutuy (1 mijan), fariñan yuwinak iwaku yujasajui . juka mama namuja najanamui shiig pegkejai (nuniashkuish mandioca tutaya) juka aents ikamia yutaijiyai
Bakichik uchi senchi jau ( )
¿Amesh utugchatnum pujakmesh wajukau amainaitpa?
Jimag augtai agagmauwa nujaig betekchauwai
¿Dekas mamikiajik wajuk takastatji iniimsa agagmau nuwigtu chicham agagmaunmash?
Manual nuwigtu chicham yapajiakmau etsegmaunum agakmau awai iyashi, yantamen agatkamui
¿Juti patajish nuwigtu batsatkamunmash wajina unuimatjaush ainawa eke namak nijamun nagkamtsukesh?
¡shiig pegkejai unuimaki emamu!
¿Juti batsatkamunmash namaknash wajuk nijakmau ainawa?
¿Namak entsa kucha aidau namakan sukagta dusha wajuk kuwitamainaita?
Majanu batsatkamu jujú ainawai Urakusa nuwigtu Tampe, aentsji aidauk namakan maawag patajijai yuwinawai nuniak ujumak sújin ainawai yaakat emag nuniashkush batsatkamujinig
Awajun aentsuk tuké mijanai namaknak maawag yuu ainawai ashí mijantin, duwi tuké chichaku ainawai namaka muunjijai
Yamaik r eportaje ausattaji jujui dukap augmattsamu awai takastin pachisa agagmauwai juju etsegkatin etsegkamuk yamagmakesh amainai nuniashkush yaunchuk waintaigkesh amainai; tujash puyatjusa antumain amainai juwiya pamuk takasmau daaji: adaitukmau, Adaitukmau, iyashi nuwigtu inagnamu
Yaunchuk nagkamnas, awajun aents aidauk juju takatnak takasu ainawai, namak mautnak dutikawag kachitan, juwai yutan senchi sukagta nunu antsag kuwishkinash sukagtawai, tujash ujumak sukagtawai
Jutik namak kuwitamka nuniashkuish sujukta takuik kuwashat dutikmain awai duwi dekaji
Jutika namak anettsa takamuk amainai jimag nantu nuniashkush aan nagkaemas tsawan
Juju takat yaunchuk taka ajakmauwai namak kachiamu juka atsumamun umiawai dukap tsawan ukusa yuwatnun bichatmikamain atsau asamtai, ikama tsukintin inia aents batsatu, namaka maawag sujukta tuwinakug kanunum kuwashat tsawan wetatui pequepeque namak majanu tsumujin yakat jegatatus
¿Waji dutikamainaita namakan maina dusha ashí Perú nugka tepajunum namakan yusa dekapsapnume tusaish?
Yamai diismi tikich aents aidaush wajuk namaknash takainawa
Nuwigtush tikich tsawantai takataijig kuntin maut, namaknak juna taká ajakajui
Siona batsatui Ecuador juna tuwinawai Saniwi Bã, juka tawai, aents namakan uwet batsamin jujui Napo , Cuyabeno , Putumayo nuwigtu Aguarico
Nuwigtush tinu ainawai siona secoya, betekmamtin takau ainawai ditak secoya chichaman chichau ainawai
Siona aents aidauk juna takasajui tikichnumian jukiag ajakmatan takasajui, kuntin egamtan, namak mautan nuwigtu yagkug ajakmatan
Ima senchik bakichik, jimagkesh nuniashkush kampatum tsawantai pegkainau dutika ukuawai
Neje pegkamuk una semana amainai namakak bakichik nuniashkush kampatum tsawan
Jutika namak idaisamak amainai jimag nuniashkush kampatum nantu amainai
Casabe nuniashkush cazabe etsanum anannawai juka amainai bakichik nantu
Nejen nuwigtu yujagken ukukiaju ainawai baldenum
Iju wiyajinash jukiaju ainawai, jigkajinak yuminum ukuinau juna akanak ukuinak Wiya jukiajak botella plásticonum ukuinaawai nuwigtu juka bakichik mijan amainai
Agagmau anentai apusa chicham dekamu distatji, reportaje nuwigtu artículo augtai agagmauwai unuimagtatji
¿Juti pataajish nuwigtu batsatkamunmash paampan ajakmakush wajuk chichau ainawa?
¿Batsatkamugminish paampanash wajina najanin agme?
Tuja junin akuish, ¿wajuk dutikinawa?
Infografía daajig ajuinawai: daaji, dekatkauji, iyashi, niime, agajaju
Paampa aina duka potasiojig pegkegchauwai, tujash ajawai juwa numamtinun ajáwai, vitamina B6
Ajawai kuwashat magnesio nuwigtu vitamina
infografía . juka chicham kakajus antumainchau dakumjamujai pachimjamui
chifle : juka paampa jipit tsupija wiyajai inagkamu
Agagmau ausa inagnaku iina papijin aikmi
¿Jusha wajinum etsegmainaita? redes , agagmau, periódico , tikich wegantunmashkam)
Chichaka etsegkamu. agagmau, chicham, juka pachimdaewai
Chiju ujumak chichamai chichaka etsegkashmau
Paampak mexiconum ima senchi ajakmainawai junak tikich nugkanum sujuinawai
Paampa yuwamak anentainum jatan imijui, senchin sukagtawai nuniak esaamun esamtikawai
Juka ashi ajakmatai ainawai, yamaik jujú ajakmamuk ashi nugkanmak kuwashat ajakmainawai ajus ajamun, trigo, shaan
Mexico ima senchi ajakmainawai tujash 16 kilon bakichik aents yumainai
Mexico paampa ajakmamu, ajak esatnumia ima senchi ajakmainau, juka sup imania imanun ajakmainawai, ekemkae 2,9 por ciento mijan 2020, juna ejene dos millones paampan
Pegkegji: Ajawai potasio jata achijatmaina nuwi, anentaiyai waitiun, nuwigtu vitamina B6 nuwigtu C
Nuwigtush ajawai fósforo , zinc , calcio nuwigtu magnesio juka iyash kuwitamkami tamanum
Paampa 9 nantu ajámu, tsupiktatji bakichik buuke, juwig pachinui jimag aents bakichkia duka tsupiawai tikichik yanaktatui tsainkai tusa
Nuwigtush ajawai fosforo , zinc , calcio nuwigtu magnesio juka iyash kuwitamkami tamanum
¿Tikich chichaman pachikaja nunash wagka banderanash yantamen aputusaja nunash wagka dutikawaje?
Juti paampa pachisa agagta takuish, ¿jujú infografianum, iwagmainai tusa timaunmash tikichish, waji aputumainaita?
Juka shiig pegkejai aika augku unuimatmainai dekas iik puyatjusa aujin atasa, utujimchau jintashkam iik emau utujimtsuk nuniaku agakmau augku tikich niimtin agagmau akuish ejeetatji, nuniaku unuimatjattaji iina pujutjin
Takastin etsegji, nuwish subtema tawa nunú takáku augku antuktinush wajina tujamtasaya agagmauwaita, nuwigtu aujus inagnak nii anentain apusati tamauwa nuwish, jimag chichaman etseja nuwish wajina tawa
¿Anenkajish wajuk awakita, pataajaish, batsatkamujai dakumjamu 1 awa nuwish nuwigtu dakumjamu 2 wainam dusha?
Batsatkamunum pegkeg peetai najanmaunash
Juti batsatkamujinig najanin ainawai pegkeg takatai aidaun peetain, wampachin, itipkan, shaukan, sentan, kugkun, atsupkap
Jujú iniimauwa nujai chichasmi nuniaku juti takataiji adeagmi
Adaitukmaunum nagkama, 5 iniimau najanami juka agagmau ausa wainkattaji aiktinuk
Nugka tepagmaunum Amazonas , distrito Nieva awajun nuwa aidau chichasag najanawe ijunja takatain peetai nuwigtu tsukaptai najantan jutika takainak yamajam pujutan pujusagtatus nunin asag chichaman umikaje bakichik catálogo virtual
¿Amesh wajuk dutikawaju tame?
Julia Nantip Ukuncham, bakichik nuwa najannai ajawai 50 mijan, tsawantai nantawai kashikmas etsa eke etsantsaig
Kuntinjin ayujui, jeenig shiig uminui nuniak kashikmas uchiji shintainak yuwatnujin inajui
Minak shiig awatinuwe peetai najanmauk nuwigtu wampach agamu, janch, tsukaptai najanmau wagki jujú aidaun takakun pataagjai pujajai; aatus asamtai kuwashat takat atsugtakuig jujú takat aidaun pataagjai aishug uchig aidaujai, najantan kuwaejai semanatin tuwig agkan ajutua nuwi, aatus tawai Julia, jujú takatai Najantai Yampan tawa nuna pamukji asa
Nii uyumatui nuwa ijunag takainamun, nuwak najanin ainawai jujú takatai aidaun pinigkan, tsukaptain nuwigtu kuwichik egketain junak ikamia jigkaejai takainawai nuwigtush kubain jukiajash najanin ainawai ditak ashí ikamian jukiag takainawai
Nuwa najanin aidauk jujú batsamtainum batsatui dekatajum: Yupikusa, Shushug, Nazareth, Wachapea, Wawas Yamayakat, Chipe aatus (tujash yamaik batsatui Imaza) ijunjaje nuwigtu najanawaje ijunja najanku takatain Najantai Yampan tawa nuna see tawai niina ijunja takataijin, juna najának utuak sujak yaimkatatus dita nugken kuwichik ikaumaun antsag jeenishkam
Yaunchuk nagkamsa nuwa aidautik peetaik najanin ajakuitji antsaik pinigshakam, dukug dukuchug najanin ajakui tujash ditak jinauwai, yamaikish wika nawanjujai batsatjai
Juka dita takataiji ainawai initik nagkamsawag, awajun pujutnumag shiig pegkejai jujú takat aina duka: peetai najanmauk, junak jiintinawai uchi akiinak mininaunak dukuji jintintui nawanjin dita pujutjin eme anentus kuwitamainak
Dukap tsawan nuwa aidau idaisau ainawai najantanak, Najantai Yampan najankamujin iwainaktatus ditanak shiig awajui najanmauk, juná takastajai tiajui
Jeen nagkamas niigki takatan nagkamawajui nuniak wajuk jata tepeamunmash ayamjumamainaita nuna egakajui, etsejui Teresa Atamain ijunja takatainum
fibras . juka ajaknumia juki takannawai
Ashí diyamak, iinia batsatkamu aidauk imatikag yamajam takatnak takaschau ainawai, ditak ikam atushat batsamsauwai apachi takataiji internet atsamunum
. nunika timi wagka dekaske
Jujú agagmauwa duka nuwa najanin aina nuna etsegtuktatus agagmauwai
Nuwa najanin aidauk idaisachajui jata tepeamtaish wagki nuna sujak kuwichkin jukiag sumakag yuwawagtin asag
Dukap nuwa idaisau ainawai najantanak, Najantai Yampan najankamujin iwainaktatus ditanak shiig awajin ainawai najanmauk, juna dutikatjai tiajui, junak Julia Atamnain aatus etsejui dita takasagmaujin
Takat 3: Baki bakichik akanja agakmau aina nuwi iniimau agakta
Takat 7: Ame yajai kajitdaisa chichaume nunú ausamujum chichakam ujakta: pataaim, jintinkagtin, tsanitaijum aidaukesh
Yamai, yamai ausami reportaje takasmau Ecuadornumia nuwa najanin aidau pachisa
Najanku kuwitamkami: kichwas nuwa aidauk peetai najantai aidaun takainawai jetemjukmi ikamia takatai aidau
Awakkuna nuwa aidauk tumamainawai iik najanin ainaji nuwigtu ikamia takatai jetemjaji
Ecuador nugkanum 30 kichwa nuwa aidauk, kuntinun wakanin diis peetain najanin ainawai kubaiyai nuwigtu yakatai aidaujaishkam, juna najanawag chichaman akupenawai ikamia takatai amuekai jetemjukmi tusag
Dukug Gladis Grefa batsatkamu Atacapi tawa nuwiyayai, provincia Napo, juka awai Amazonia Central de Ecuador tawa nuwi
Jujú bioemprendimiento , daajig Najanku kuwitamkami, juka najanamui ijunja takatai Awakkuna nuwi-juka kichwa chichamnumag tawai najanin-anentain apujui nuniak tawai takat emami nuwa najanin aina nujai ijuntuja peetai kuntin dakumka sujaku kuwichik achikmi tamaunum, Gladis Grefa, 2006 nigki najantan nagkamauwai, tuja 2018 ijumjauwai an dukap dukug ainaun nunik takatan papijin umigkauwai mijan 2019
Ajanum wegashkuik, iina ikamjin, tsawan yumi tepeamtaig, awai tsawan agkan pujamu ajutkuig kuntinu wakani najanatan anentaimtugjai; nuwi nagkamas Awakkuna aidauk yamaik 30 nuwa shiig ijunja takatan najanawaju ainawai Superintendencia de Economía Popular nuwigtu Solidaria (SEPS) tawa nuna najanau antsag an nagkaemas nuwa muuntsujut pachinainawai ijunja takatainum, ijunag takaun nawanji aidau; nunikmatai kuwashat najanji
Junik nagkamawajui, awakkuna juna najanainak kawaun, wampishkun, kugkuiman, wisutan, shampiun nuwigtu dapin, tikich wegantu aidaunashkam dita nugken takainak
megkaewai, aatus tawai Josefina Grefa, najanin Awakkuna. Duwi, juti puyatjamuk anentai egketuami aents aidau juti kuntinjin kuwitamkatnume nuwigtu juti nugken peetai kuntinu wakanijai najankamun sujuinak
¿Juti batsatkamujijaish betek wantintsuak?
Augtain agaja nunui 5 waji segamainaitpa nunú agagta, atak reportaje takak shiig wakesa diimainun dutikati tusa chicham segattaji aujin wakekatnume tusa
Yamai, bakichik catálogo virtual najanami juti batsatkamujin peetai najanmau etsegkatin
Jujú catálogo virtual najanata tamaunmash waji aputumainaitpa nunú agakta
Jumamtin, iniimau aikmau awaksa anentaimsa diismi: ¿Unuimamugnash wajuk iwagkina emamainaitja?
Amazonianum jega jegamkuish wajuk ikama muunjish kuwitamkapaki?
Awi, ayamtainum nagkamsa anentai apusaji atsumaku jegamku takastasaish wajuk kuwitamku takamainaita nunú pachisa agakmau ausattaji nuniaku bakichik historieta najanattaji batsatkamunmaya pataa aidau nuwigtu tsakat minína nunú anentai susatasa iina apachji unuimatan ukugtamkimua nunú uyumatki takaki emami tusa numi jegamku takatai aidaun ditash atak atsumak takasagtin asamtai, juka ijuntuja uyumakta jetemjunui
¿Jujú takastinumash waji unuimagtatji?
Awaksa anentaimsa diistatji wajuk nimtina ainawa nuwigtu waji pachisa agakmauwaita
Awajun jéga jegamku duka takatai ayamu
Batsatkamunmag duka jegamtai aina nunak eme anentus tsawantai kuwitamas takau ainawai ikama tsukintin batsamin aidau
Aents aidauk jujú, wegantu takatai aina nunak dekas imatikas puyatjukag takau ainawai, ditak ikaman senchimtikin ainawai ikam kuwitamaunum, ditakek nugkanash semchimtikmaitsui
Iju: junak aents, kuntin aidau yuu ainawai
Batsatkamunmag depetkashmin yujaka wegamunum kuwitamtsuk duka jéga jegamtai tsukintin ayau juwakjish wainka wasugji, ikam batsatutish jutikaji nuwigtu namaka uwet batsatuinawai ditak yupichu waji sujutainum pachitkau batsatui juka yaakat muunta duka wainak dita wakegamunash tsuwapainawai nunin asag duka atsumaku takatainash wainak juukag
Jujú jegamtai aidaunak ima ikamia aents aidauk takau ainawai ditá unuimagmauji asamtai, nunin asag ditak unuimagmaujinak kajimatmainchau ainawai
Ikamia aents aidauk ikam batsamtan unuimatjau ainwai: seekin, chupitnun, nuwigtu yumi yutamunum batsamin asag, jujú utugchat aina nunak ditak epegtumin ainawai dita baki bakichik jegan jegamainak, pagka jegan, jega tejiamun jegamainak
Tuja ikamia yumi ututainum batsatainauk jeganak numi sutamak tsupika ajiamunum ekeniag jegamin ainawai, jimag pagae yakí takuimu tanish atsuju, juka jegak ikamia jukí jegamkamui
Inagka yutaik nunú jeganmag awai dutika tesamui, tujash bakichik jeganmag awai
Jujú jegamku takatai aina nunak kuwashat waitkainawai numin tsupig sujin aina nunú nuwigtu palmas aceiteran takau aina dushakam, junak tagkun kuwitamin aina dushakam imatiksag atsumin ainawai yamaikish yakat ikam batsamin ainau nuwigtu yakat muunnum batsamin aidaushkam imatiksag takainawai
Jega jegamtaik kampatum duka wai: kampana, pumpuna nuwigtu chapi
Yanomamis jega jegamtaijig, awai shapono (Shabono) juka ijuntsa dita chichamen chichatai ainawai
Yanomamis aents aidauk egamak nuwigtu ajakmau ainawai ditak tikich aents ainaujaig yama igkunikajui junak etsejui Instituto socioambiental (ISA) , juka aents ijuntsa takatain najanau ainawai jujú Brasil nugka ikamji kuwashat ayamuji socioambiental tawa nunú ayamjukmi tamaunum
Yamai, ausami género discurso artículo informativo tutaiya nunú, juka género textual tutayai juka ujumak chichamai takastinun tawai, nagkaemakiun nuniashkush atinun niimesh wajukukita nuna mamikis etsegtak: Jujú agagmauwa nuna iyashig juwai: adaitukmau, nagkamau, emamu nuwigtu inagmamu
Shapono tawa duka ujumak mijan pujuwai, pujumainai jimag mijan, duka jegaamunum yumi yutamu kagkaewai nuwigtu baseshkam emeseawai
Jujú agagmau ausag nuna tikich chichaman pachikaja nunash wagka banderanash yantamen aputusaja wagka dutikawaje
Agagmau fragmento akankamua nuwi: Yanomamik jegan jagamin ainawai, ajuinawai (shapono) juka antumainai ijunja agkagkag batsamtai
Shapono: Yanomamis jee ijunja batsamtai
Mamikiami batsatkamu bakichik mural públiconum apachi chichataijin redes sociales tutaiya nuwi namput atsame internet ajutjamkuig
Juka shiig pegkejai aika augku unuimatmainai dekas iik puyatjusa aujin atasa, utujimchau jintashkam iik emau utujimtsuk nuniaku agakmau augku tikich niimtin agagmau akuish ejeetatji, nuniaku unuimatjattaji iina pujutjig
Antsag, jimag ausatin agagmaun iwaintugmawai: bakichik amina pujutjumdau tikichik tikich aeents aidaunu
Batsatkamunum: ijúnja takainaku anenjauch yainiaji
¿Iina muunji yaunchuk takatan takasmaujish yamaish batsatkamunmash wajina takatna takasash emainawa?
¿Makin yamajam ajakmaku takatai aidaush yaunchuk takatai aidaunash wajuk yapajiawa?
Batsatkamu San Rafael, paampa ajakmatin tsawan pegkeg nagkamnawai
Nuna antuk muun Panchu Atuyap, iniawai papijamin aidaun, ¿batsatkamunum paampan ajakmainak iina muunji taká ajakmaush dekagmek?
Mamikjami pegkeg antukmau ainau, takasmau nagkaemakiu, nuwigtu anentai apusamu aidau, aents aidau, nugka daaji, tsawan nuwigtu tikich aidaushkam
Yamajam augtai augmak iina butsukeg atsumawai muun taká ajakmaun adeagtatus , yamajam takat ainaujai ijumag dekatatus
Jutik takamu shiig antumainun ujapawai
Etsa puwau akaemaunun jutí batsakatmujin ikam Amazonas, Yama taan wajaantaig etsejianume , yakat batsatkamu San Rafael, yakat niipnum
Wika dekas imaun wainchau asan shiig aneasan wajantamiajai imau dasen pegkejan mayatin, mina batsamtaigjai apatka diyamak tumainchau shiig wake besemag ayi
Ajanum jegatasa weyaji ajakmatin distasa, Yama aja takasmaunum jegakma wainkamiaji aishmag, nuwa tsakat uchi ainaushkam, nuwigtush iina apachji, dukuchji ainaushkam dita jegawag batsami, ditak takasagtatus, numin wain etsakeawag imanisag asegnash uminas batsami
Jegákaig ujatianume, nuniak muun tujuti, tijaju ajakmatin nagkamatasa umintsa batsatji, amesh igkuasa taume tujuti apauch dekas duwik takatai
La crónica , juka Augmatui wajuk nagkaemakiuwaita, shiig papas, mijanan, tsawantan jujú aidaun etsejui
Jimag tsawan wegamunum , wii ijasan wakitkitjai timaujuk jegantami, patajun ukuakun wakebesemag miniyajai wiki waketkun, Atakesh wii muun wajasan takastinnak kajimatkishminun unuimajamiajai ajakmatan, mina pataag ainaujai shiig dakunkut deká unuimamuk dekaskek iina muunjijai chichaki batsatmauwai, juti pataji yayainaku anentainum, takainamunum
anentaimau: waji nagkaemakmau anentaimtaku dekas antuktasa wakegamu
Jimag tsawan wegamunum , wii ijasan wakitkitjai timaujuk jegantami, patajun ukuakun wakebesemag miniyajai wiki waketkun, Atakesh wii muun wajasan takastinnak kajimatkishminun unuimajamiajai ajakmatan, mina pataag ainaujai shiig dakunkut deká unuimamuk dekaskek iina muunjijai chichaki batsatmauwai, juti pataji yayainaku anentainum , takainamunum
Augmatui ashí mamikis wajina pachisaya antuke nuna, crónica etsejui
¿Pancho Atuyapish wagkag yajach wegawa?
Juju línea de tiempo tawa nuwi apusami yana pachis aujmatua nunu nuniaku batsakmi dusha waji utugchatna nagkaekiuwaita nunu
¿Juju línea de tiempo tawa nuwi agajag nuwish utugchat nagkaemakiuk agajag atsa iina anentaik agajag? aikmauk papiinum agaja iwainakmi
Juti muunji batsatkamunum kuwitamsa taká ajakmauji awaksa anentaimku chichasagmi, ¿Junin takat aina dusha wagka takakuish emamainaita?
Dakumkamuji diisa nuwigtu adaikamuji diisaish
Dukug Azumi, pujusui yaakat Minamata tutainum, Japón nugkanum, aishijai, ikaman ajamiag takainak, kampatum uchiji ajusui
Batsatkamujinig, ditak batsatu shiig agkan bitat pegkeg mayati pujumainun diisag batsamin ainawai
Pachiashmau, bakichik tsawantai ashi yapajinauwai. dekatkauk, chicham tauwai jata ishamain minamu; nuwi nagkamas, muun aidau jatan jukiajui mercurio tawa nuwiya jinkiun juka jatak jinkiuwai ampi
Azumi shiig aneasui nuniak eme aneas diisui nuwauch aidaun atumainun wainu asa wagka tamashkam Chihiro ajakui nugka ajakma yutan wakeyin nuwigtu ayamjus chichamjin nugka ajakma yuwakuish nugka emestsuk ajakmatan
Hana, ajakui shiig chichaman jintiag etsejin nuwigtu Hikari, ajakui muun aidaujai antugdaika eme anendaisa takakan
Nii ujak tiuwai yauchkek Minamita tawa nuwig nugkak ajantusa dismauwai tusa, wagki ajainakush ikamnak ajantus diisajui nuninak takainakush atunik ipama batsatkamunmayajai takasajui tusa aujmatu
Anentai pegkejan dekau sensei chichakmaun jukiag, juju nuwa aidau najanawajui takat puyatjusa ematna nuna, nuna daajin apusajui Teiken juka japones chichamnumak atunika takat tawai nuniashkush yainika takat tawai, juka anentaimsa diisa jiikmauwai nuniaku timauwai ajakmau aidau nuwigtu ayatak yuu aidaushkam ijuntujag takastinme tusa nuniaku ajak aidau ampi aputuschamu ati tusa
Dekas nii emtuk Azumi emamunum, ashi batsatkamunmayajai chichas Chihiro takamunum, juni takat takasmi tusa Hana chichamunum nuwigtu aents aidaujai yupichush chicham apaka Hikari emamunum, ijunja takamua duka senchi ajakui ashi utugchat dakitamu minamunmashkam antsag ishamamu ashi aents aidaunum yapajinati tusa tamaunmashkam
Nayaimpin diyak dukap tsawan pujusui
¿Atumi batsamtaigminish junin tutitjakesh nagkaemakchaukait?
¿Utugchat epegkeata takuish wajuk takamainaita?
¿Yamai uchi akiina minina dusha wagka takakuish nuwigtush jintinmainaita?
¿Jutí takatai ainaush tikich takainamujijaish betekkait?, ¿wajuk awa?
Mamikiajai chicham pegkeg dekamain aidaun etegjan, Augmatu daajin, tuwiya ainawa, tsawantan, mijanan, nantun, tikich ainaunachkam
¿Jutí batsatkamunmash aents kaja kajamjamun etsegnush awash?
Juju utugchat minamun wainak jintinkagtin Shamui Tentes chichaman iwaintawai papijamin 5to aujuinaun, ausami textos expositivos juna pachis aujmatu tusa
Ausattaji bakichik articulo informativo nuwigtu infografía
Paratexto tawa juka agagmau yantamen awa nuwai nuwigtu, juka yaimpawai wajina dekamtijamatasaya agajuita nuna
Paratexto agakmauwa duka dekatkau antiniktatji agaju iwainaujai
Awajun batsatkamunmak eme anentsa diitia muun chichamuk, aents nuwi batsatuk dekainawai, baak tsawagtinnak, dekau asag ajanash shiig nayaimpin pagkai diis ajakmau ainawai namak uwetus ajamkush tsawantan wainu asag uyumas aneakas ajakmauwai paampan ajakmakush namaka uwetus ajakmau ainawai
Antsag juti muun ainaushkam imatiksag dekainawai Esat tsawagtinun, yumi tepeatnun, maaniamu atinun, numpa ukagtinun, ipamtan pujutamun jitus antukag etsejainawai, ajakmatnunash, yumi atinnash aikasag dekainawai, (wainmainchaunash ditak dekainawai), Jempe tseu timataish wamkes dekau ainawai
Jagkin kajamkug dapi esattatui nuniashkush uchin esaittawai uchi kuwitamkatajum tinu ainawai, tuja antsag nuwa ejamtin ajan utujai ujaktajum ajakan apekai tusag nuwa ejamtinnak kakajus ipatsajame, ajakan apek ijinawai tuwinau asag
Awajun, initik nagkamsa yamaikish kajimatkishmin takatai ainau, paampa ajakmat; ashí juka pegkejai, ushuikaish tsamakmatai umutaiyai, awish apatua yutaya, ashí pegkejai
Tuja yamai, uchi tsakat mininakush juka yamaikish kajimatmaitsui muun jintiamu, tsamau umikag umú wajakmauwai initish yamaikish, imaktiksaik takaji kajimatmaitsui
Yamai ashí dismi, muun initik ainauk senchi chichakag yainikag patajijai aja apun ajamiag tajimat batsamsajui, iman asamtai yamaikish juti uchijik jintintuinaji juti pujutí megkaekashtin, SENAMHI
¿Tu umuchiaku wamkesaish antumainaita?
Ikamia takatnak ashí dekainawai nunin asag ikama dukujin segawag takau ainawai
Guna, aidauk jutijai betekai, tujash tikich chihaman chichainawai, Panamá nuwigtu Colombia batsamin ainawai 500 mijan weenbawai
Gunak Sahila chichakmatai batsamanai, chicham antugtai ajakuiPamukjig chicham antugtaiyai Ijunja chicham antugtai Guna
Nantsemin nuwigtu ejesmau ainawai
Diista jujú infografía iwainawai subtemas
Adaitukmau, subtitulo , prólogo , índice , referencias , agakmauji nuwigtu nota de páginas , tikich aidaunashkam
Infografía sutag chicham akanjamui juna niimeg formato discontinuo tawa nuuwai nuwigtu wakan dakumjamujai pachimjamui
Juwig chiju ujumak chichamai agakmauwai nuniak no verbal tawa nujai pachimnawai
Juka junin ainawai: graficos aidau, mapas , cuadros estadísticos , diagramas , tablas nuwigtu tikich aidaushkam amainai
Bakichik tsawan nuwa jinki weuwai yumainun egaktatus
Nawanjun amastajai tujash shiig kuwitamjutkata, tiu
Papiinum wagka jusha etegjaji nunú etsegkata
Gunanmaya ainau batsamtaijish wagka dekamainaita atum anentaimsamash, juka takastin pegkeg eteejamu ainawai dita unuimataijig, kuwitamainawai nugken, ikamjin, ashí kuntin ayaunash ditak uchi yamajam akinak mininaush takastinme uyuma aneakas waittsainum tusag puyatjus takainawai. jutish imanuk amainai unuimat ekekta tuinakush
Infografía agagmaunmash, juwig agaju iwainakne kuwashat subtemas aidaun
Juna takasa dusha wajuk diyame, tikich aidaunash iwaimain wajake?
¿Artículo informativo agagmaush infografiyajaish wajuk achiniakua?
¿Awajuntish wajinma betekaitji Guna ainaujaish Panamanmayajais?
Etsegkata ame anentaimtamu wajina augmatua dekamainnash awajuntish
Tuja yamai ayawai tigkap chicham dasenum akuptai ainau, atushtanmaya wainkatnume tusa
Yakat batsatainau ashi dekamu ati tusaja
Anentaimsaish ejeejik waji formato textual ainawakita
¿Batsatkamunum tuwaká ajanum takamush wajukuita?
Beekmamu, ajamainamu, tajaja tsanim ajakmamu ainau, ijuntuja anenjaush takainaji yamaikish, nunak ima senchi takainawai sejai uwegshunum batsamin ainau, jutí wegantutik ajakmainakuik wamkes ujuikatag takuik ipamaji kawem wajasá wamkes takasa ujuitai asamtai, tujash junak sejai ainau ima senchi takainawai bichatnunum batsamin, jutish kajimattmaitsui, jutik takat wegantu ijuntujaik takatiame ashí juti batsatkamunmag
Jintinkagtin Sonia Wajach Impi, nuwigtu papijam ainau ayamtai
Mamikjami chicham pegkeg pachisa anentaimtuja najanamu, akanjami mamikja chicham, tuja, chicham yamajam dekamu, yajupea adaikamu ainaushkam mamikja juukmi eteeja, tujash jujú agagmau intertextual augku
Chichasagmi inimsamua juwi nagkamsa ii dekamu
Pujutan dekauk, pamuk, waisam antsag batsatkamunun uyumas takatan dekau ainau, jintinkagtin wegantu ainaun, ijuntuja takainamun dekawag, Muun awajun ainau takainamun eme anentuinawai ijuntuja yainika takat ematan, ashí dekau ainau wainkag juka pujutak muun jintia ukukmau ajumaish megkemaitsui, pegkeg jintiamui iman asa tuwinawai, dita apujik
José Achampash Kuyu, alcalde de Imaza. aatus awajun ainauk batsamin ainawai tajimat, ashí yainikag takasag batsatui, takat ataish
Chicham etsegku juukmauk paan antumain amainai wamkes antumain, yaa aujuinawa wamkes antumain amainai, antuka chichamain entsegkamu
Nijamanch umuinaku ipama atuinika takamuwa duka iina pujutjiyai
Dekas juka ijuntuja takainamuk jutinig shiig awakagtawai takat wamkes kuwainawai nunin asamtai, yamaikish juka kajimatmaitsui initikish juti muunji ainauk yainikag takasaju asamtai, aatus tawai muun Antonio Etsam Yampik, batsatkamu pamukji
Takat, ijunja takatak ainaush dekamkayum, juwig ijunainawai ashi batsatkamunmaya ainau, ijunag takainak wamkes takainawai
Aujainaku mamikjami iniimau diisa: ¿ Wají nagkaemakne ?, ¿ Yaa pachinkame ?, ¿ Tuwi nagkaemakne ?, ¿ Wajuti nagkaemakne ?, ¿ Wajuk nagkaemakne ?, ¿ Wagka nagkaemakne ?
etsegmau iman aidau juugmau
Muun aatus chichainamu ainauk shiig antuinawai aatus ijuntsa muun ainau jintia ukukmau yamaikish
Teresa, nuwigtu Juwagjai ajuinawai nugka etegkamu dita takataijin, nuwi takainawai senchi
Dita nugkenig muun ainau yaimainawai, yumi ajak ukatmaun takainak, ditak akikmainatsui ajak ukatmaunmag, shiig umikaju asag uyuma aneakas takainawai
Jutii takatji awaksa adeaja takatai pachisa chichasagmi
¿Tikich iinia aents aidaush wajuk dekame?
Jimag minuto awai waji agagmaukita, adaitukmauji ausami nuwigtu dukap agagmaujin wainkattaji wajupak akanjaish agagmauwaita nuwigtu chicham wainchataish atsuash
Muun pujuta dekau dáji Zitlala, Guerrero, shiig uyuma nanegmauwai yachamet batsatkamu Náhuatl tuwina nuwi, dekas pujut initik ajakmaun shiig jintin ainawai dita pujutjin, ijuntuja takat ainaun
Juka awai nayantsan ijus batsamin ainawai, mijantin ijunag takas mininawai ijuntujag takasag nunin asag ditak ijunja takatnak shiig dekainawai dakuju chichainaku takatai asamtai, aatus batsamin asag ditak dekas shiig ijunja takatnak chichamjuinawai, uchi tsakat mininak pujut pegkeg ainaun kajimatkinum tusag chichamjuinawai, chichamjuniashmak dekas pujut pegkeg chichasa batsama wajakmauk megkemainai tuwinawai anin asag chichamjuinawai yamaikish, mijantin ajumaish juka megkaekashtinai
Tequio tawa nunak adaimakajui ijunja takat tuwinak náhuatl tequitl dita chichamen nunak tuu adayinawai, ditak ijunja takat taku tuwinawai tribut, yakat aan daagtinush awai, yaunchuk pujut prehipánica batsamsamunum nagkamas minawai nuna takasag, iina nugke emtikami tusag chichasag senchi takainawai ijuntujag, ashi ujanikag takainawai tuké, jujú mijantin tuwinawai (Pineda,
Waituinaush ijunja chichamjunitai asamtai dakunkut yainitai asamtai, bakichik nigki takauk atsawai, ditak ijunag chichakag yainikag takatnak wamkeush uminawai
Artículo de opinión juka bakichik texto argumentativo agagmauwai juka aujin wakemitkatin agagmauwai dekau anentai timau agagmauwai aiksaik dekatkau aents chichakmau agagmauwai
Pamuk aidau puyatjus yaimchamunum jujú takat aina juka megkaewai nunin asa iman wantintsui nuniak iwainatsui wajukunmak batsamsa agagmauwaita
Nuwigtush tikich nugkanum nuwenainakug waketuinatsui nuní nagkaemas kajimatuinawai dita takataiji ainaunak, pujut yapajinak minamunum nuwa nugkutain wegag sujú wajakajuk shiig yamaik kajimatjaje, muunji ainauk waitmamain ditak chichamjumamainawai imanis senchi chichak batsama wajakajuitak
Tuja yamai inagnaku augmatmau, ashí aents batsatkau chichamjamu shiig atuetai ayamjuniamu, Dekas yaakta apuji pamuk dekas dita muuntan chichamjumainush ayatak ditanun takainak pachinainatsui, ditak megkaetanak dakituinawai ijunja takatnak senchi wakegainawai tujash tsakat yama tsakainauk antuinatsui intimkiush wenawai Tequionmak
Majuat ainau augmatmau Náhuatl nuwigtu Zitlala Guerrero
Juka chichamak ijunja takatan taku tawai
Artículo de opinión juka agakmauk texto argumentativo ainawai, nunin asamtai , juka wajin sujin aidau chichainawai
Junak tawai: Agaju: Hugo Carrillo
Atsayai, quechuash auke dekas juti nugken jintia ashi nugkanum wainkamui
Ashi papijam ainaujai unuimajaja dekamainaitji juti dekas chichame quechua
Aatus wegaku asamtai, jutish unuimamainai quechua chichat jutinu asamtai, uchi tsakat ainaush jintinmainai
¿Agajush Tequio tawa nuna pachisash wajina tawa?
Jimag chiju agagmi tsentsakmaunmaya nuwigtu chichaman ikau ainau
Bakichik artículo de opinión ausaji, juwi yamai juti adaika augmattsamu periódico tawa nuwi, dutika batsatkamujai iwainaka wainkamu
Jutikattaku, jintinkagtin segami yaimpakti wajuk agagtatji
Nuwigtu iina kumpaji segattaji diisti nunik ujapakti iwagmain atiashkam
Iniimau aiktasaik takastin pachisa agagmau ausami, dutika idauku, agagmi infografía kuchi tsakapaja sujamu dekatnume, nuwigtu ayamtainmashkam pachisa chichastatji
Ausami pachisa chichasmau chicham etsegmau antukamu, nuwigtu texto expositivo juti takatai dekamu nuniaku jujú propósito apusattaji
Dekatkau ausatin takasmi, tujash dekatkauk jujú diismi
Awajun Rosa Sánchez Ramos auwai dekatkau dekas tagkumchamunum nagkamau
Augmatmau amuaku, shushui ajutkagtumainai kuwitamkatag tusa wakegakuik, kakagsachui yutaiji ikamjukta tamau, kuuk ainau jatish jintawaitsawantai senchi yuwiau asag atsumawai kuwashat yujagken kuuk kuwitamtak nagkamnauwai mijan 2016 ayatak 5 muntsuaku ainaujai, yamaiya juwi diyamak
Waituinakush idayinatsui, atus asamtai, ashi pamuk ainaun ipajai, yaigkagmi tagku kuuk kuwitamak ditash atsumamujin takastinme tusajaiina kuwitji iwajami tuwinau asaja atus tawai muun Saúl Agustín
Batsatkamu dekas Coronel Portillonmaya tawai, shipibo ainauk dekas ijunag nagkamawag takainawai tuwinawai, antsag comunidadnum batsatushkam yamaik takainawai
Yamaiya junak takainakush yujumkenak ikamian juwiyan ayujainawai. atus umaag jintiuwai kuwitamtandukug Rosa, atus uma jintintuawai nina dukujin umag emkau, Saúl Agustín, tikishnakesh dakainakug batsattsui ditak uyumainawai, yamaiya juwi diyamak emainawai shushuin jukag 5,000, nuna dekawag yamaik puyatjusag kuwitamainawai, sujuinak yugak takainau asag, atus tinuwe Edinson, uchi umag ekeu atus tawai
Shiig pegkeg chicham wantinkae kuuk tsakapainamu juti batsatkamununm
Kuntinun senchi waitkainawai nunash anentaimsapash diina tajai, nuniakun wika atus amaitsui tajai, tsakapaka kuntin ijinmaun maak diyasjai
Juka ujapaji wajuk chicham nagkaemawa nuna pachisa, anentaimtusa diyamu ainau , agaju augmattmaujai apatka
Yamai tikich agagmau ausami
Yama nagkamaunmak kakagsachui tujash unuimagta jitusam, tuja, takaku dekattaji
Nunu ainawai waaja chichakmau. chichainaku
Adela tawa duka Huancanénmaya tuwinawai
Kampatum uchigtinai niiyai así kuchi uyumas diinuk
¿Wajina jintinkagtawa dakumkamu ainaush?
Shiig dekata takuik antumainai, tuwi nagkama chicham apugka najanattaji, yaki juki nugkan amuktin agaka, tsukin juki aatu amain amuktin
Mamikiawai tuwiya juukji chicham
Wajina etsejua muun chichamai agakmau, wajupa ainawa
Jimag akankamuk betek augmatui, tujash makimakichik dita dekamun
Juti batsatkamunmag kuuk kuwitamtanak jintinkagtuinatsui
Españanmak jintinawa, Tuja yamai, yamaiya juwik awai dekas nunak jintimjus chichamjuk sujin ainau nugka tentega juwi,ditak shiig kuwitamainawai, shiig ayujainawai nampish achikai tusag
¿Amesh nuwish wajukmainai tame juwi tita?
Ame anentaimau augmattsata kuuk pachisam
Niime nuwigtu formato textual
Ashi unuimajag nuwiya jintinkagtin dakapjumamtai antukji shiig atus asamtai, najanami chicham sutag muun agaka yaki takui nenanta augtai, wajuk kuwitamkuiya kuuk ainaush kuwishkigmainaita
Anentaimtusa diyajai dekas wi unuimagmaujun
Dutika, pempenku chichasmi iniimau nuwi nagkamam juti takataiji pachisa nuniaku nagkaemaktin apusami
Cenep batsatkau ainau, Nipjai achinikag batsamin
Muntak ashí waintayai shiig iwanag najanak sujin asamtai, juka dekawai wajuk pachimjaya dekas pegkeg katsujam najanmainaita buwis wegantu ainaush, dekawai nuwigtush jintinai unuimatan itawai muuntak, nuwigtu, dukug achinush japi pujuwe kubain, jusha imankait nuwa aidaun jintintin, antsag dukug Yamaish antsag dukug yamaish nazarethnumia, imanisag dekauwe pinig wegantu najantan iman batsamin agmae iniasaja unuimamain ainau
Apauch Kayap Akintui, Jushakam imanuk Wampash najantan, tawas najantan shiig antumainun jintinuwe, shiig chichin wajaknai tujash pujutan yacha wajakin, uchijinak ashí unuinakui iman takatnak
Chicham najanku takastinun najannuk amainai daajin mamikis adaimachu,duka tikich chichamnumak tuwinawai, chichama ujuken amuegak -ar, -er -ir
¿Wajuk yaimpake chicham yamajam etegka wakentin tsentsaka mamikiamush, chicham najanku ejapen chicham ikaka esajam chichakmau ainaush dekaujumek wajukuita?
Wampachin, pinigkan najanin ainauk kuwitamainawai juti pujutjinak, ashí nugkanum diyamak ashí nugka ainau diyamak, iina nugkenig kutamawaja ujush takataig initinigkish tuke asauwai tuwinawai muja batsamin ainau, duwe takamushkam, wampash najanmaushkam, najanka yamaikish sujunui, muun ainau jintia ukukmau shiig dekas jamamtuchu ukai yutai ainau kuwitamkami akik wetinai iina muunji taka wajakmau, iina nugkenig auna anagmas kuishkijinau ainawai anagmawag
¿Wagka chichainaku adaika wajukenawa nuu pachisa chichatai ainaush pegkejai unuimamainush?
Juti anentaimtamu pachisa agaja iwainamu ainaush amesh takasumek ame chichamjuminish, amekesh, wika juni amianai tajai tusa anenttaimtamu agajam iwainakta tikichish dekatnume ame anentaimaun
Duwik agagmau jintintusa diyamak, Nugka Ke Mon juka kuchanum Jegamjamui pujumainchaunmak dita shiig umikag batsatui Tam Giang, chicham iwainakmauwai jujú mijantin XIV, tsawan dinastía tinu agma nuu mijantin dekamui, initi nagkamas, Tran Anh Tong
yamaikish Cao Dinh Doukusmaunak jegajiag tikishmatug emematuinawai dita Tatayusji awasag
Mijan nagkaemawai 200, dita batsatmaunmak, tuja Hue Ainauk bakichik tsawantai ditashkam waittanum egkemawajui
Yujash, Hue tawa au wegantu ainauk, dita takataijinak ashi iwainak jintin ainawai wajuk takataita nuna pachisag
Muun Duy Mong, duka 60 mijan ajamu suntag ajakui 40 mijan tujash yamaik jeen takawai ditanun, atus tuwinawai: Wika dekas patakumtai takaun uchijiyaitjai tusa etsejui
Yamaiya juwik, muun Cao Dinh Do wegantu ainauk, nuwigtu, Ke Mon ajawai niina jee 16 duwe, ichinak, nugkutai, pakuwaske wegantu takatai ainau ashi dita takataijin iwainainawai, wajukeakua kuwichik jumainaita nuna pachisag
Aujainaku adeagji, mamikiamu ainau, chiccham iwainamu juwi nagkamsa: ¿wají nagkaemakie?, ¿ya pachinkae?, ¿tuwi nagkaemakie?, ¿wajintin nagkamakie?, ¿wajuk nagkaemakie?, ¿wagka nagkaemakie?
(VOVWORL) - Senchi untsumak ejesman, nugka Dien Mon tawa awiya, nugka pukmau, Phong Dien, duka Vitnam Ainau, senchi wag ejesmau ainau-Hue, Au nugkanum dekas Shauk nugkutainak shiig takau ainawai, wampashnash, pinignash shiig takau ainawai
Duwik agagmau jintintusa diyamak, Nugka Ke Mon juka kuchanum Jegamjamui pujumainchaunmak dita shiig umikag batsatui Tam Giang,chicham iwainakmauwai jujú mijantin XIV, tsawan dinastía tinu agma nuu mijantin dekamui, initi nagkamas, Tran Anh Tong
Yamaiya juwik, muun Cao Dinh Do wegantu ainauk, nuwigtu, Ke Mon ajawai niina jee 16 duwe, ichinak, nugkutai, pakuwaske wegantu takatai ainau ashi dita takataijin iwainainawai,wajukeakua kuwichik jumainaita nuna pachisag
Jujú dakakmauwa juwi batsakmi niime pachisa augmattsamu, ya chichaman itae nuwigtu wajina pachisaya augmattsae
Chicham etejamun tsentajai paan antumain ainaun, dutikakun augmatjai
Yamai tsawanta juwik ashi ajakmau ajanum ainauk duwik ajama wajakmaujaig betek takainatsui, senchi ajakan ukatuinawai tikishnumia ampi najanamun sumakag, dita anentaimainauk ukatuinawai ikamian juukag, tujash ima senchi takainawai ampi najanamun sumakag ukatuinawai, yamaikik shiig nejektatui, tujash nugkak tsapachu wetatui ampijai takasmau asa, atus amaitsui anentaimsa takasagmi, juka ampik wamkes nugka dupajin ijinui, tujash wajina yuwaya tsakagtatua ajak ainau, nuwai atum anentaimsajum wainmainaitjum duka; ajak jata entsaku ima senchi anentuinaji, ampi wajasu yuwinaji nuniaku wamkes jatash juwaji
Atus wegaku asamtai nuwi wainmaka yamaik dekas papijam achimainau ainau 5to Uweja amua Ausaju ainau atus amaitsui kuwitamamkami jata kuwashat minawai tuwinawai, ashi ajakmau ainau dekamainai nunak
Disagmi wajuk augmatuinawa agakajash, dutikaku dekami kanauwe ainau. nuwigtu, chichasagmi nuwi nagkamsa
Jutijai betekaitak muja uwejshunum batsamin ainauk shiig dekainawai dita apashji jintiamunak, dutikainak ditanuk takainawai, ampinak ditak ajakan ukatkajak takainatsui jata ishamainak, juwi shiig jitusa dekami wajuk amainaita ajakmatag takuish wajukattaji, ditak nugka mumpaki tuwinau asag nugkanak tainiag tsaik pegkejan nejepainawai, Papan ima senchi takaianawai nugkan pukujag, ditak atus takainak ampinak atsumainatsui, uchi tsakainakush aikasag betek takainawai muunji jintiamun
Kajimatuinatsui yamaikish, Tecnologia tuwina nujai takamak nugkag wamkes mumpattatui nuniak tsapachu wematai waitiamu tepemainai: tikish tsawantai waitiamu tepeamtai ampi ukatuk sujin ainauk wainak juwaktinai, ampi ukatkamunak kuwishkigtin aianuk sumakchatnai jujú shiig dekami iina munji yaigmi
Dekatkau nagkamku time, ampi ajak ukatka takatai ainauk juka iyashnumak wayakug, jatanak mamikis itatsui, utsupaktatui ashi jinutai aianun, ampimakuish tsagaushtai ainaun itatjamattawai, numpan amun, juka shiig pegkegchauwai dekami, amesh tikishchakam ujakam augsata shiig unuimagminum, Duji epetsuk takainamash nunash magkagtinai diipas, suwashnum waya amujatnai juwi amesh shiig dekata (Shiig ijimakag takainawai Atushtanmaya ainau) nuna tuwinawai Tecnologia tawa nunak (Tikishnumia utsumamu) juka takamaitsui, dekamainchau jinattaji
Agagmau ayamjamu, Juka augmatkug nii anentaimaujin utsupamainai (Augtai) wajina pachis chichawa nuna, tikish yajuptujuawai tusa ayamjawai
iman jinawai ampi ukatkamun yuwinau ainau, junak tsuwajatin ainauk shiig dekainawai, tujash ujapainatsui, ajanmayan shiig dekawaje dekas yacha ainau wajuk amujatainawa dekatajum, dakapamak 99% yujumak ukatkamu sumaka yuwinaku jata jigmamki jinamunak dekas tsuwajatnuk dekainawai, iniminig ujapakagtatui, nugkash shiig jata ema emaji ajak tsapapishmin, ampi ukatka, ampik sakagtasag pujuwai jimtun mijan pujuwai sakagtatus. (Agagmauwai Vander, 2017 mijantin)
Aents daki ainauk shiig anentuinawai, dupan apekag wamkes takaina, ditak nunak antuinawai, tujash dekainatsui wajuk amupawa nugkanum ampi takamu
Jimaja nuwi time, Nugka ukatkamu ainauk shiig tsapachu emaji iik waittanum jegantatji, chichamjukmi jamamtuchu batsamat, kuwitamkami waitut minakui awiya juki kakajus yuwatakama jinawaig, yacha ainauk nugka wiyaji ajaka tsapapauk dajik microbiota tuwinawai juka nugkanum wainnawai, tuja, Microbiota jakamtaig ajak tsapamuk shiig atsumainai, juju shiig jitusam unuimajam tikish ainaush jintintuami
Mija mijanai yamajam ajan takau ainawai, nuniak nugka takasmaunak asaukama 5 nuniashkush 8 mijan dakau ainawai
Juwig ashi chichakmau ainau eteja nanegmau. chicham, inimaukesh, anentaimau ayamjamu
Dekas muun wega ainauk, pegkejan agakmatnak jintinjamauwai, atakesh kajimatkishtinun ayatak nuwi nagkaemasa iwajami, dutikaku ampi ukattai depetkami juti nugke ayamjukmi
Juti batsatkamu Perú nugkanum dekas dekau ainau nugkan augtin ainau, nuwigtu ajakmatain dekau aujus dekau ainau tuwakajui, nunikag chichainak chichaman umikaje nuniak tuwinawai, dekas nugkanum ajakma yutai ainauk kuwitamkamu ati senchi chichaka akasmatka nugka pegkeja imanuk ajutjamti tuwinawai, nuninak ejeyaje papak perunmak awai shiig kuwashat tikish nimtin inau, kapantu, kaim, yagku, shuwiknushkam, tuja antsag awai juti kegkeji ainaushkam makishkichui, aush antsag awai tikish niimtin ainau, awai kaim puju kaim etemtugmau, kuwitamkamu ati tusa umigkamu
Juka, Papak nejenai kampatum nantu asa, tujash kegkek bakichik mijan wamkes yuwata takuik shiig puyatjusa kuwitamainai dutikaku ukumainai namaka ijusa nuninum shiig tsapanai, antsag papashkam shiig diisa nugka pukuja ajataiyai,yagkujawai 30% tsawan 80 wegak tujash 70 wegak shiig nagkamnawai duke kagamun, antsag kegkeshkam tsawanji jegatia duke kagawai, nuniakui dekanui jegaegapi tusa, nunu aneaku ata shiig jukminum
Ajakmatin etegkatag takuik yama ajanmaya juukmauk takashtaya, yamajam jukmauk tsapakush wamak kaumainai, anin asamtai papak dekas duwik jukmau shiig dijaja ujuja chimpiamu, papa dekas ajakmatan dekau sujamunmaya juki sumaka ajakmatia, dutik takashkuik ajak jinamtai shiig jusumaitsui, tujash shiig kuwitamkamuk makishkich menatsui, takamash shiig pegkejai. ( JICARAMANI )
¿Wajukuita papa ainau DICTA-Jicaramaní tuwinadusha?
¿Papa dekas juti nugkanmaya ainaush DICTA-Jicaramaní tikish nayantsanum batsamnujaish wajuk yapajinua dekamek?
¿Juna agajush wagka etsejua Dicta pachisash?
Waji wainkaume ame dekas juwi chicham akanja batsaka aaugmattsamu aina nuwish tuna etsejainawa shiig ejeyim dekata
Chicham pegkeg yamajam itawaja unuimamain nuniashkuich dekamain jintiata tuwinakuik egamainai puju aents Najanamu chicham egkeka iwainatai ainaunum,nuwigtu egamainai,dekau ainau chichatainum,nuwiya ikamka shiig chicham jintimainai,nuniashkuik ayatak juti anentaimsa chichakuik waitjumainai
Amek diisam unuimagta, chicham ikaka takatash dekamek
Hermenegildo Espejo Apikai Ketty Betsamar García Ruiz
Impreso en M &amp; H DIGITAL PRESS S
Alejandro chichak tawai wamak uyugtaik jutika batsaka juyakuish betek jiinmaujig tusa
Ajuste al modelo Infit Outfit
Unidimensionalidad Primer autovalor Varianza del primer autovalor
< Nivel 1 -3,4
4to Primaria: Castellano como segunda lengua
Rosalinda Chavez Wampuch Roger Yampis Agkuash
¿Bakichik tsawantaigkesh pataimejaish jumamtin takatash yapagsamesh takaschukaitam?
Augsati augmatbaun pachisa kuntin kuwitamka maa yuwamu
Chicham antashbaujum wakentin tsentsakta, dutikam ejeta inimsam diccionarionum
Imatu wajai washi jiinki tupikakiu
Nunik wekama Igkugku ikamyawan nuniak tau, ¿amekaitam mina apag yuwauwaitam nunu?
Kugkuim wakauwai numinum yujag aunak yuwauwai, nuintu duwejui yujagken yuwa
Nunik jinki dukujin ujakui tamash antugkachui, uchiji ipau dukujin ikamyawa iyashi, dismi tusa tama ayu tusa wee wainkau ikamyawa jaka tepaun nuna wainak dekaskeapi tiuwai, aatus iina munji augmattsauwai
Pagki Akachu dukujijai jega yaigchinum pujau tuwajame
Nunin kashikmas wekaegak wegau uumin juki
Nuniai Pagkiakachu dukujishkam, tuke ajanum waketin yujumkan juki nijamchin apatatus
Nuni pujau kanag tsawak dukujin chichajak: Dukuwa ¡kashin!
Tutai dukujishkam: Ayu dekaskek tame tau
Nunik jeen jega dukuji yujumak inagkamun susam yuwak idaisau
Nuwa aidau ajajishkam ikam wetainum ajamu asamtai, tsawaajag ajajin takainak kaunawaju
¿Pachisa augmatbauwa dusha tuwi mamiksash nagkaemakiuwaita?
Tenteata chicham tuwi mamikiawa augmatbau nagkaemakiuwa nuna
Sioux aents aidau pujuti dekamu
Sioux aidauk aents tikich chichamtinai juka tuinawai ashi nugka agkajunum batsatuina duka ajuinawai muunji kuitamin
Sioux aidauk aents ayatak juuka yutan dekainau antsag kanakag pujuchu ajakajui
Untsu nuwak kuawashat yaimaidau takat wegantunum ditaig ima senchi jinta niimjamu au wagki aishmag takamaina betek takainau asamtai
¿Yana emematus etsaju ajakajuita Sioux aidaush?
¿Aishmag nuwajaish waji takat akantukbauna takan ajakuita Sioux aidaunmash?
¿Wagka nugkanash Sioux aidaush ajantus kuitama ajakajuita?
¿Ame anentaimsamash pegkegkaik ayatak aishmagkuk pamuk adaima wajakajua dusha?
¿Tu anentainma juju chipu agajbauwaita?
Aatus tabau awai eke nugka ejechamu aig yamajam nugka duwik asauwai ajusa anmamtin nuna dajik tibauwai Zizania aquatica; juju ajaka duka yuchatai ajakuwai
Aents achikbau shuwin aidau katiaju Africanmaya aina dushakam, itawajui tikich yuta aidaun dita katiajag unuimatkag ajus America pujusa anagka yuwamun tikich nimtinum itagtamuwai
Juju ajak ajawai iyashnum juwatjamkatin, ajawai aan nagkaemas lisina, trigo, shaa, sorgo aidaujai apatkamash, antsag ajawai almidon (pachimnaju jigkainum) antsag amilopectina
Antsag awai jimag nimtin takat, dekatkauk nugka chupishpitujai takatai,, tikichia duka nugka bukujai takatai
Paso 1: Yamajam nugka yapajia najanbau
Juju nugka yapajia inampi najanamuwa duka yumi waintuawai tusa apugtutayai, aniashkush yumi yutak utujai tusa
Juka najantayai 19×12 pulgadas (50×30 cm) ashi aja yantame apaegak
Yumi saeki nagkaemaktinun najanau asa, kuashat ajusa ajau aidau yumin akatui bakichik semana
Jimag kumpagmejai ijunjata dutikakum iniimau awa nunu umikta
¿Ajus yuwamush wagka pegkejaita?
¿Iyashnumash wajinma yaimpawa ajus yumamash?
Pachisa augmatbau dekag nunuwai ashi yujumkanum dekatkau wantina duka ashi nugkanmak, shaa ukuwen
Uwej amuam chicham yamajam etegkeata, dutikam egakta chicham dekashbau egatainum, inagnakum agagta chicham esajam akankam etegkaum nunu
¿Ame anentaimsamash dakumkamunmash wajina dutikau tame?
Mijan XIX, ajaku ainawai aents wajiu, kakajam kuntinu main antsag egamka yutanash dekau tujamtai takat ijunja takamunmash antugdayak takau aidau, aishmagkuk dita takataijin uyumainu namak, kuntin mautan aikasag nuwauch aidaush dita takamainjin disa uyumainu ajak, yujag wegantu juwamun takat unuimagmau aents muja puju aidau aikasag ikam batsamin aidau wainka unuimagmu Nugka pipich tesakbaunum ajakmainu ajak dita chichamen nachitek tawa nuna (Yuwi), oltañi (shaa), avagha (Biik), papa, mama, etc
Tujamtai augmattsa etsegbau awai imagtika emtukchamu ajak ukua yutanum: nugka pegkegchau asamtai ajak tsapamainchau juju ajakuwai utugchat aents ajakma yuu aidau epegtumashbau, Untsu chaqueño nugkek pegkeg numigkamu yupichu ajakmai juki yumain
Nugka pipichinum aniashkush yaignum takainawai inainam aja ajamat aina nuwi (jachai takatan, ujuch juwamunum, etc.), dita ajakmawag takamu iwainmakmunmaya nagkamnauwai ajak yutai aidauk yuwi, mama, papa; tuja tikichin takasajua nunak uwejai duwe juki najantai aidaun antsag numi guayacan tawa nujai janch apaku atsumtain (ajak caraguatá tawa numamtin)
Dukap mijan ciclo XX batsamsayaitak yakat munnum shiyakui dita ikamji uwegchu wajasmatai (Roque Sáenz Peña, Resistencia, Gran Santa Fe, Gran Rosario, Gran Buenos Aires y Gran La Plata)
Aents wajiu jikatus pujutan augtin aidau Facultad de Agronomía UBA (FAUBA) aents Qom (Toba) aidaujai pachimdaijag takainawai sesenta imajin shaa niime aidau ataktu ajakmatin, tuja muun Julian Hernández tawai: Anentai awa duka shaa iniaya nunu ajakmami ashi nugka tikich nimtin abaunmash, dutikakui kuichik yashamami tajimat pujustagsa aikasa shiig yujumak yuwakui jamamtuchu pujamu, tujamtai kuishkinmash tsakamun amawai ashi ijunja batsamtainu Hernandes kuashat mijan takase Universidad Buenos Aires yacha nugka autuidau aidaujai
¿Ame anentaimsamash wagka ajakma takamush Tobas aidaunmash imagnisash puyatjushtayaita?
¿Tikich nugkanum wegajui Tobas aidau anmamtinush ame ijunja batsamtaigminish nagkaemachuka?
¿Wagka Tobas aidaush shaanash ataktush awagkita tawa?
¿Wajina pegkegna iwainawa Julio Hernández aents Tobas aidaunmash?
¿Wajina takainawa nuwa aidaush dakumkamunum wantina dusha?
¿Wagka juna uyumakash takawa?
Suwa yuchataiyai, tujash juutaiyai intash nuwanu aishmagdaujai nijaitagsa
Aents ikaya kaunawag jutii batsamtainum numin yujag, jigkai najantai aidaun tsupijag amuinamu asa nuwanuiyai waitiamu awa duka pataa ainamunum, nuwiya juki takamainchau asa
Dakumkamu disam aikta inibau ¿Wajina pachisa agagbaukita?
¿Tu anentai abaunum agagmauwaita?
Chicham yamajam dékamu Dekapagbau: Epetbau: Epenbau
Nuwa tsawanji nantutin jauk, ejamtinuk segau nina dajin jukiti tusag, nuna dutikainak kuitamidau ajantusag dinau nugka Nugkui amasbauwa nuna ajantusag dinau asag
Juju aatus segamunum nuwauch duwe pachis segauk waina ajakajui duwe shiig pegkegman, tuja numpig tawa nunak duwe muunjin taku tumain ajakuwai, untsu duwe imanchauwa duka ayatak awankajin awai
Juju pachisa jintiagmau dekanna nunuwai chichamu antugdaiyamu nuwa Nugkuijai, tuja juju pujut ainja dekas wegakuik, tuna ajutap pachis jintinjamauwaita nunu umiamui, awajún anenmamsa ii pujutji eme anentsa diyamu
¿Waji takat iwainamu wainnawa agagbaunmash?
Papii agataigmen najanata tsentsajam, dutikam apugsata chicham iman mamikjamu chichau aikasmek chicham imanchauwa dusha agagta
¿Waji chitu nimtina agagbauwaita?
Juju chicham umika ukukbau augsa dekamuwa duka nagkamdauwai ashi yacha aidaunum aniimsa dekamunum aikasag ijuntsa takamu, ajak ikamnumia juwaamu aidau pachisa Machupe huilliche Lumaconmaya, comuna de Lanco tawa nuwi
Ajak ajakmatai, ajak ikamia wegantu aina duka jinui bakibakichik nugka wajukuwaita nuwiya tuja nuna pachisag yacha nugka augtuidau dekawai ashi ajak wegantu aidaun wajukunma tsapamainaita
Juju anentaimsa diismi jeganum ijunja batsamtainum Maripan Namuncura aidau, dita initik nagkamsajak aatus batsamsauwai; ashi dukuju takataijinak nawanji emkau uyumakui, untsu ayatak apagtinnak uchiji aishmag pujakuk nii uyumakui ashi tu ajakuita nuna
Kuashat mijan Siglo XX, Mapuche patayi ikam batsamin aidau asag kakajus uchijin papii augtainum iwayachaju ainawai, ajanum ima senchi takamtikau asag
Ashi diyamunmak ikam papii augtai ajakuwai muun uchijin jintintak maak kuitamak apugsauwa duka Apag chichainak tuinawai, dekatkau uminkattag duka jeganum tu atsumjattaji nunuwai, tuja nuwi minawai papii augta duka tusag tiajui
¿Wagka Mapuche aidaush ajakma juki yuwamu aidaunash kuashtash kajimatkiajuita?
¿Wagka Mapuche aidaush papi aujut aina nunash tsujianta augtanash wakekauwaita?
¿Wajuk antame juju chicham agagbauwa dusha?
Yamai kumpajum yaimpakmatai najanata chicham agagbau instructivo, ashi amina ijunja batsamtaigmin aidau wainkag dekawag ijastinme dutikak ajak, kuntin aidau ikam batsatidaun ajantusag distinme
Awantua najantai aidau initik
¿Ya aidauwa juju takatnash takainawa?
¿Waji pachisa chichau agagbauwaita?
¿Waji anentainma juju pachisaish agagbaukita?
Chiju agagbau diisa mamikiata chicham jikamsa antamu dutikam nugkanchijin tsentsakta
Juka chichamunum pachisa chichataiya nuna tawai tumainai: wajaki chichamu, aniashkuish dekamu iwainamu, etc
¿Wajina pachisaya chichawa agagbau augsaum nuwish?
Imanchau pachisa chichamu untsu juka agagbaunum wajukuita nuna pachisa chichastinai
Nugkuamuwa duka jata jumainnumash ekagtumainai
Duwi yacha juna pachisag augtin aidaun puyatmitkake pachikchamak kuashat jatan iyashnum uyugmain asamtai, duwapnum jatan jimain, ampugnum jatan jimain tuja antsag tikich iyashnum: kata, suki, chuki wegantunum
Tujamtai tikichia duka Agencia Internacional de Investigación sobre el Cáncer tawa nuwi takau aidau tuinawai juju trióxido de antimoniok jata ishamain tsagaushtain Cáncer tawa nuna jimainai
Tikich wainkag duka antsag aputuinawai titanio, platajai janchnum, juka untsu dekagtsuji waji jatanak itagtamati iyashnumash
Yacha aidau juna pachisag autuidau dita tikich jatan janchnumian ejegawag etsejuinakui dekami, tuja microflora tawa nunu janchnum apugsamak iyashnum tejeamun aniashkush, nampishamu aidaun itagtamainai tusa etsejuinawai
Agaja apugsata dekaskea nuna chichakuik untsu waitai tusa takumek agagbau aina nuwi
¿Waji takatna aents aidaush dutikainawa?
¿Waji pachisa agagbau augsattaji?
Mamikiata chicham antashbaujum aidau dutikakum egatkata tikich yajupea chicham antumain
Initik nagkamas aents Wayu aidauk dita dekamujinak kajimatkichajui, augmatbau wegantun, ajutpajai chichatnash, tikich pujut tikichnumian unuimahu ayaitkush
Apijut aidauk tuke initik nagkamsa iwainakbauwai Wayuu weantunum, aikasag kajimatuinachu augmatbaunash, takat nuwa takataijin
Augmatbaunum aatus tawai janch apamu wegantunak tseje jintintuam unuimaju aninawai tusa tawai Walekerü, tawanu
Tikich chichamnum wayunaiki tawa nuwi augmatbaunum wainnawai nuwa Úrsula Aguilar Ipuana agagbau tuja nina nawanji patasag agagbau Iris Aguilar Ipuana tawai: Walekerü, bakichik tsejeyai tuja Wayu aidaun jintintuam unuimaju tusa tibauwai, aikasag tuke tsawagkuk chinchorro aidaunash umika najana tsawa ajakui
Tikichia nunak tawai Wayuu aidaush inimsau ainawai wajuk unuimajuk ajabi nuna, nii ayak tawai dekatkauk nuwauch aidaun senchi jintintuaya yapagdaya segak kuntin burron, chivon nujai yapajiak senchitkuish yumigkan susauwai
Tsawan juki wegamunum Walekerü , aishmag niina patayinik senchi wakekauwai, aishmagchakam juki nii patayin ejega iwainakui tujamtai aishmagku dukuji tawai: juwi awai atsumaku najanatnujum pempematai, tuja nuwauchish nuna juki tsawai kashi, ae aet nagtaki taka takakua najanauwai
Tujamtai nuwauch achikbau batsatunak jintintak chichagkauwai shiig puyatjuk, emetmamag, bakichik anentainum ekemas tuna nii jintiawa nuna unuimagtinme tusa imatju ajakuwai wagki nigka tuke ditajai pujuschatin asa, nuwi nagkamsayai Wayuu aidau unuimaju aina duka Walekerü tawa nunak dita takasa iwainmamu pegkeg aishmag aidau wakejusa dimain, juju takata nuwai ditanun iwaina duka juju nugkaya nuwi
Antsag aishmag katsuasu aidaush uchi datsameu aidaun jintintui eke ayaitak jaanch apagtan unuimaju atinme tusa; burro, mula, caballo aidau janch apegatnun najanatnume aikasag sumpina najantanash unuimagtinme tusa
Ashi ijunja batsamtainmak Wayuu aiduanum janch apamuk wantinkauwai iman puyatjusa unuimamu, nu unuimagbau takat iwainaku kuichik dashamtash yupichu jumain, yamaiya nuwik janchi apau aina duka ashi nugkanum wantinui, dita unuimagmujin iwainidau asamtai
Initik nagkamas nuwa aidauk janch apatnak dekau ajakajui nuniu asag dekamujin wainkamuwai betekchau tikich aina nujaik ajakajuwai ditak janchi apajin asau ainawai
Ipuana bakichik tsejeyai augmatbaunum tawai nii jintintuowai janch apagtan nuwa Wayuu aidaun
Juwi agagta ame tu anentaime nunu
Yamai amina kumpajum yaimpakmatai takasta pataa aidaujai iwainakam wajuk ataktush awagki janch nugkuamu ajakua dusha awagmanaita
¿Waji takat iwainamuwa wainnawa dakumkamunmash?
Ashi awajun batsatkamunmak, uwejai achika najantai takau aidauk nuwa ima takatainawai uwejai najantai aidaunak, tuja awai ajantsa chicham umiktin, nuwa awejai najanattakug uchi abusbaitsui, tikich dukitmainchauwa duka uchi aishmag duwen nanemaitsui aatus tusa chichagkamui initik muun batsamsamunmaya
Tsentsaka yapagtamuwa duka dapi jintin pachisa taku aikamuwai
Chicham wajumak agaja iwainataiya duka chicham etegja juki agaja iwainamuwa nuna tawai, juju jutikamuwa duka yaijatui augmatbau ujumak chichamai wamak antumainun
Tuja shiig anenjamas ina ikamji chichamuwa duka aents tikichnumia ijagtamas wainak waketa nuwai chicham
pegkejan jigtama duka, jumamtin ashi nugka tepaja nuwiyashkam chicham pegkeg katiawai iina ikamji pachisa chichamu: Organización de las Naciones Unidas para la Educación, la Ciencia y la Cultura (Unesco) tawa nunu chichagkae Awajuni uwegnum takataijin eme anentus atakuamu wait anentsa dita dekamuji
Juju chicham amainia katigka duka awajuni uwegnum takataiji eme anentsa diyaku tusa tibauwai, aikasag takaku puyatjusa, eme anentsa kuitamka takamun wainak aatus tusajag adaikajuwai, tikichia duka awajunti ima dukapdau batsatkaji ikam tepaja nuwi, tuja kuashat mijan nagkaemak minamunmash kajimatkishbauwai uwegnum takatai aidauk yamaiya nuwish
Aatus asamtai awajuni uwegnum takataijiya duka pujawai agagmu Patrimonio Cultural Inmaterial de la Humanidad de la Unesco
Dekaskenum takat uwegnum achika najanamu amuekaegashit takuik dekatkauk, tu atsumtayatia najanatagsa nunu junawai ashi
Aatus tabau awai, tuja amainai ashi dekapajam 80 mil aents batsatkau, juju nugkanum aidaunum Amazonas, Loreto, Cajamarca, San Martín aatus tujamtai awai 320 ijunja batsatkamu aidau
Pachisa augmatbau uwegnum achika takataiya duka wainkamuwai yacha aidau tikich nugkanmaya katiajag eme anentus awajun aidau antugdaiyak takainau, antsag ikam kuitamtanash akasmatus chichamjau, tuja tikichia nunak aishmag nuwajai betek takatan atuetuk uyumakag takainun wainkag adaekajui eme anentus atakuamu wait anentsa dita dekataiji ati tusag
Agagbau augsa dekag nuwi tawai, Awajuni takataiji najanamuwa duka ajawai shiig muun eme anentsa diyamu jistanum ¿Wagka ibau amainai tame?
Mamiksa etsegkata antamujum amina anentaimin jikim
Chicham yapajidau achimtiktaik chicham Españolnumak: betekchauwai, yapajiamu, yamai pegkeg juju chicham aina nunuwai
Tuja yamaiya nuwi dekamak awai 580 aents pachitkau aidau bakichik ijunja batsatkamunum juju pachisa dekamuwa nuwi awai 40 ijunja batsatkamu untsu junak estado Amapá, Brasila menajin awanu kuitamui
Kuwisa iwainmamtaijiya nuwai ima utugchatai Wajapi takataijai diyamak, waji tikich dekamunmak juju shiig dekau atag takuik eke mijan 40 jegatsuk ashi unuimaju amainaitji
Juju agamagbau dekanna duka initik aents batsamsamunum nagkamsa dutikamuwai, aikasag agamamuwa nuwig ajawai wajina takug tawaki duka
¿Ame anentaimsamash juju agagbauwa dusha betek nunu anentainum agagbau tamek?
Untsu juju pachisa augmatag nunu imagtikas nagkaemakuk ashi yapagmainai dita pujamu aidaunum, anentaimtajin ashi
Tuja takatjumek chicham shiig augmattsam etsegkattam nunuwai, ¿wajuk kuitamainaita uwejai najanamu initik muun taka ajakbauwa dusha
Awajunti entsa nija namak juuka yuta duka ajawai kuashat dekamu, initik muun batsamsa jintinkagtuamu imatiksaik yamai uchiti aidautish dakannawai, tujamtai namak nija matasaik entsa kunajukbaunum, aniashkuish kucha abaunum diisa namak kuashat ayakuik ayatak epentaya tagkanai jegaa, aniashkuish shigki uki
Tikich dekata tabaunmak washim najanamua duka pumpuna numijijai najannawai, aikasak tagkanaishkam najaninawai
Tikich agagbau apatka diisa anentai jukimi namak maa yuta aidau pachisa wajuk ijunja batsatkamunmash chichamjumainaita namak kuitamka yuwatasa
Apugtusta dakumkamu ame wakejamu etegkam chicham agagbau awanuwi
Ima entsa duke dekawai midauwaitam nunak, mina wakanjua nunu ashi aminu ati taku
¿Waji wainme dakumkamuwa nuwish?
Tikich aentsu pujuti pachisa ausami: Nahuatl aidau dekamu
Ayatak aneakjai yehuaya, Wika yumi yumiskanum pujuwaitag nunin asa, Jinkijai dupa yuminmaya jumamtin amini, Aatus jeganjai Colihuacan, namak Mexiconmaya najanean ¿Dekaske tamek kumpauchiju?
Maya aidauk juna ima eme anentus dii ajakuwai
¿Kumpajinash wajina segawa namaka uchuchijish?
¿Wajintu agatjattaja adaikamunash anentaimsa agatainunash?
Awajun pujutnum dekamunmak, jega jegamkuk, dekatkauk nantu yama jiinai numi junawai aikashmak numin mamuk yumain asamtai
Jega jegamkatna nunu ashi umiawai, numi tsupig, jaipig, ashi umika ukuawai tikich tsawantin takastinun
Numi kuitamtsuk amuamu aina nunu utugchatan itagtamui yupichu numi pegkeg jega jegamku takajakbau aidau igkumainchaun, aikasag itagtamui tajimat achatan yupichu numi ikamnumia jumainchaun
Yamajam chicham dekamu Perú ikamjin numi uuka tsupija amuamu
¿Wajina dutikainawai aishmag aidaush?
¿Wajina pachisa chichau agagbau augsattaji?
¿Wagka jusha agagbauwaita chijush?
Chicham jintiaja najanamu Ministerio de Justicia y Derechos Humanos y el Proyecto porvenir USAID, jikiaje Kampatuma imagnia Ikam tsayamu tusa dajin; juka tawai numi uuka tsupiamun nuwintu numi iwainatsuk tsupika juwamu, amuamuwa nuna, yupichu epegmainchau
Jujuwai puyatjuka chichamjumain ikam abuegak megkaekai tusa, aatus tabau asamtai, el Ministerio de Justicia y Derechos Humanos (MINJUSDH), nina atuetajijai Dirección General de Asuntos Criminológicos (DGAC), aikasag Agencia de los Estados Unidos para el Desarrollo Internacional (USAID), tawa nujai takatan atuetukag najanawaje takat ikam ayamjuktinun pachisa: Ikam Perunum numi uka tsupiamu
Magkagtamu wegantu: Juka pachis augmatui wajukuita numi inimtsuk tsupiamuwa nuna pachisa, tuwaita utugchatji, tuna penchaunash itagtamattawa, wajuk amuewa numi wainka uka tsupiamuwa dusha, mamikia ejebau numi tuwiya juwamu ainawa
Peru nugken : Loreto, Madre de Dios, Ucayali nuwi ima senchi numi uuka takamu awai, dutikaku ima senchi amuamu ikam wegantu, atsawai numi pegkeg aidau initik asau aina duka
Nugkanum utugchat igkuamuwa duka: nugka tsantsuejak itawai bukumetan, ajak aidaush bukumea jawai nugka ajakan tsapamitkamainchau asa
¿Tu amainaita imanchaun pachis augmatbau chiju agagbaunum?
Juka takasbau, ashi ijumja agagbauwai, aents aujus antuk agawai, tikichia duka agagbaunmaya anentai juwamu wajina pachisa chichawa, nuna, eme anentsu diyau, tuwiyan chichaman jukine nuna
Tikich aentsu pujuti pachisa ausami: Emberá aidau dekamu
¿Wagka dakumkamunmash nuwa aidaush kajekajash jininawa?
¿Ya atumainaita juna ijunja batsatkamunash?
Panamá: Nuwa Emberá aents aidau numi amuamun pachisag akasmatak maanitbau
Kuashat augmattsa minimua nuwik dekaamui ayatak aishmag ima senchi manikag minimu, tujash juwi dekattag duka nuwa tikich chichaman chichau aidau pachisa augsa dekattaji nuwa daajik jujuwai Comarca Emberá tikichia duka Wounaan Cemaco nuwa wajiu aidau kuashat mijan miniaje chichamjukag ikam kuitamkamunum waintuawag numin amuidaun pachis ayamjuinak, dita batsatkamunum panameña tawa nuwi
Juju tsawan nagkaemakma nuwi nuwa Emberá aidau ijunag chichasaje, dutikuinak chichaman apugsaje Ministerio de Ambiente aikasag Ministerio de Gobierno dekas pamuk pujamunum, takamu aina nunu wajanti tusag, antsag tuinawai numi takamua duka takasti tichamuwai, ikam tepaja nuna amuawai tusajag
Clelia Mezúa nuwa emberá aidau apuji doctor Donaldo Sousa, apu ikam panamanmayan ayamjuktin, iwainawai chichaman ayamjuktinun ikam aents ikamia batsatkamun
¿Waji tusa agatmainaitme adaikamujish chiju agakmesh?
¿Tuwi awa Comarca Emberá tawa dusha?
Chiju agagbaunum wainnawai chicham chichakbau, ¿wajina tawa?
¿Wajuk anentaime amesh juju diyakmesh?
Chicham agaja etsegtaik chicham wajumke agagbauwai, etsejui chicham jitusa tamuwa nuna
¿Waajukeu aentsush wainme dakumkamunmash?
Awajun aidauk dekainawai tu ajak aidaujaiya tsuwaman ainawa jata kuashat ajamash, iwainakmi
Juju ajak aina duka tsuwamamu imanchau aina nuwiyai, muun ya dekawa nunu iniasai takatayai
Covid-19 itagtamame jata shiig ishamainun ashi wantinak, tujamtai kuashat jainak aents aidau ajak aidaunum ima senchi tsuwamajajui waamak yupichu tsuwamamain asamtai
¿Waji atsumamu ataig jutikawa junash?
¿Waji ajumainaita agagbau dakumkamujai augsattag nuwish?
Ajak initik nagkamsa takasam minamuwa duka yacha ampijatta chichamjin aina nunu (OMS) tawai juka, aents ijunag batsatuina nuna ampimataiji ainawai tusa tibauwai, dita tikich ampimataikiya duka atsawai, nunu diisa ajantusa disagmi tusa chichaman nagkimae ashi dekatnume tusag, tujamtai tikichnashkam tawai jatanmash tsuwamataiyai, jata achigkai tusashkam ajak umutayai, pegkeg jamamtuchu pujustajai tusa
Egipto batsamsau ainawai initik nagkamas, dita kuashat takasajui tsuwaminak ajakjai tuja aikasag ajakan apu aidau jeen ajawag kuitamkau ainawai
Tujamtai tikich pujut aintsa diyamunum ampimatai pachisa: China jinkiuwai ampimatai ashi nugkanum diyam tuja ditak ajakan tagkuma kuitamak nuwiyan jukiag; Greciak untsu, muun Hipócrates dagtin anentain apusauwai ampi dekatan; antsag Romanmak el ampijatin Claudio Galenus, tawa nunu adaikamui ampi najannu apaji tusa; aikasag Áfricanmaya minawai untsu kuashat ajak aidau jata ampiji tumain
Aents tikih chichamtin batsatuidau América del norte nunu ima senchi ajakan takasajui aatus tabau awai agagbau Badiano Mexiconmaya, América Central batsamas takasajui tusa tujamtai Sahagún Badianojai azteca wegantunmak nagkama iwainak ukukiajui
Ashi nugka aina nuwi ejemuwai 17 ajak aidau takamu, nuwiya batsatkawai 8 tumain America Latina duka juju nugkai aidaunum awai: Bolivia, Brasil, Colombia, Costa Rica, Ecuador, México, Perú y Venezuela
Yamaiya nuwi ajak aidaujai tsuwamataiya nunuwai ima senchi takamuwa duka, nuwintushkam yaijatui jata imanchau, jata senchi aina nujai
Ajak najanamu sujutai aina duka países tajimat batsamin aina nuwi ima sujamu awai (Alemania, China, Japón, España, Estados Unidos, Francia, Italia y Reino Unido), tujamtai juka ajakak ima senchi jukimuwai tikich nugkanmaya pachimja najanatasa: China, Alemania, Nepal, Sri Lanka, Bulgaria, Chile y Argentina
Ampi najana sujukbau wantinui 30 mil millones de dólares mijan 2000, juju ashi ijumja diyamak tsakawai 5 a 15% bakichik mijantin, baki bakichik akankam
Nuwiya wainmawai ajak maca tawa nunu juju ajaka nuwai dekas ashi tikich nugka aidaunmash sujunna duka, tujamtai países wakejus juju ajakan sumaina duka juu ainawai, Estados Unidos (35.9%) Hong Kong (8.93%) mijan 2017, Promperú iwainakbau
Aatus tabau awai perunum, tsuwamamuwa duka ima ajak aina nujai ima senchi takamuwai 80% aents aidau
Tikichia duka wainnake 76% EsSalud ampimau aidau wakeyinawai ajak aidaujai ampimatan, tuja 90 000 tikichnum ampimau aidau, mijantin takainawai MC, 83 ampimatai akanjamu ashi Perunum
¿Tu nugkanmaya amain ainawa aents aina dusha?
¿Wagka nuwash jegajuawami muunnash atutkati tusash?
Uchi uchigmitkan aidau covid-19 pachinka takasbau aidau pachisa dekamu Ampijatin aina duka jutii wajuk uchi uchigmitkan ainaji nunak ajantamsajash dipachu ainawai, antsag iina takatjinak eme anenjamsajakesh diinatsui
Ditak jutinak ajantamas dipamain ainawai jutii wajuk pujuwaitji nuna wainak, antsag jutii dekamujinash ajantugmas, jutii aentsjinash, wajukuitji, wajuk ampima pujuu ainaji nuna, wagki jutii pujutik iinush awai
Nuwauch uchi uchigmitkan tikich chichamtin aina dushakam betek umiawai ampimatai jegamkamunum takaina jumantinun, ditashkam betek nuwa ejemtinnak uyunui tuwi dita ijunag batsatkawa nuwi, antsag uyunui ampimatainum jeganta dekapmamati tusa, tuwi uchi akinattawa nuwi ukuktin asa
Nuwa uchigmitkana duka eme anentsa untsuam awai atsumaku pachiamu asa wagki nuwauch aidaug eme anentus diyamu asa, takatjin shiig uyumat takau asamtai
Uchi uchigmitkan aina duka ima dekatsui wajuk uchigmitkataimpaita nunak, dekawai wajuk ajak aina nujaish tsuwataita, wiya aidaujaish, ajak nuwan yaimainanu aidaun
Dukug Iracema Palikurnumia, iwainawai tu ajak ainawa nuwa tsuwataish nii aatus tawai jujuwai wiya bakichik ajakdau, juka betekmamtinai inajá tawa nujai, tuja juju ajak pachimnawai kejua wiyajijai juju juki nuwa ampujin yakannawai uchin najaimatsuk wamak nijamagti takui
Pampa puwaji, anacardo saepe, taperibá, ciruela, pis, verónica, mango, ujushnumi numpe, tucumã, andiroba tikich aidaujai
Pujutainum najaimamu: Ahixa, hasin uasei, hasin banan, koxõ
Agagbaunmash tawak nuwa uchigmitkamuwa duka ajutpa senchiji jukimuwai tawak
¿Wajuk antame juju chichama dusha?
Chiju 2 iwaintugmawai ajak initik takajakbauwa nuna, yamai ame najanattame bakichik infografía pachisa augmatkum amina ijunja batsatkamugmin wajuk initik ampimatai pachisam
Kajimatkipa eke agatsuk adaikamuji apugtusta, wajuku nimtin yakagtatme infografía najanattam nunu
Literatura 1 - 1°
Literatura 1 - 1° Secundaria - Awajún
Impreso en Press Off Graphics E
Juju pujut augmattsamua juka awajuntii pujutii pachisa augmattsamui wajuk chichasa aents aidautish batsamsamuita, tuja wajuk ikamjaish chichasbauwaita nuna pachis ujapawai
Juju iina pujuti ibaju pegkeg aidau augmattsamua duka kuashat mijan nagkaemaki wegamunum kajimatja wegamu aidau augmattsaji, juti muunjig aidauk tsawantan dekapeak nantaki uchijin chichajuk nagmanak augmatu wajakui jutii pujutan pachis
Tuja Dirección de Educación Intercultural Bilingüe wakegawai jutii uchiji aidau unuimagtinme dita chichamen chichainak, pujutjinashkam shiig dekawantinme tusa nuniak iina muunji wajuk pujuk ajabi nuna apatuk diyak yabai pujuta nuna diis pujutjin kajimatkinum tau asa
Nuniak apaji, dukuji, apashji nuigtu patayi aidaujai aganjati augmatbau aidau atak tikish uchi mininak aujus dekamaina nunu tau asa
Kuju nuwe ajakui Weék tuja Kujashma nuwe ajakui Sumpa
Imatikamu asa niina ajajinak takatsuk tikichin yayak wekaegu
Tikish aidau Weékan chichajuinak amina aishumek shiig takau wajaknai, itugsamea imánisjumesh igkunikush ainagme, tusa tinu aidau
Nuní nuní, Kujú nuwen wainkau
Makichik tsawantai, nunú anentai pujau asa, ijagsatjai tusa wejiú
Kujashmashkam Weeka juki niina jehén wakau
Amina nuwemnak Kujancham juki kuitamtsuk uwana pujawai
Nunik ajanum waka eketu
Nuwen untsuau, tujash atsaú
Nunik pujai, etsa tajiag akaegai nuwe minisá juuwe, juuwe wajau pantuk
Nuniak tupikaki aishin pagkukú, pagkunikag buutinau
Nunik tajua chichajak Kuju mina aishush tuwi egkekmume, ashii egakjai, tujash atsawai tau
Nigki anentaimas tujash mina ujatak aishumnak maamjai tujutmaya dusha, tusa anentaimu
Kuashat aents aidau, ikam wekaeyinak kuntin wainchatai aidaun wainidau
Tutai, kumpaji aidau, atsa auk, ishamain timayi, tusag imatjuinau
Dushikis chichaju kumpaji aidaun tuja datsa aidaunak tepejus chichaju
Tusa ekemas kumpaji aidaun chichajak, atum tu yujajumin wiika wajukmainitme tikia tau
Muuntaitak, uchi buutama ibatu
Kanittaman makichik aents wainchatai kajanum wantintuku nunik chichajak, yabaik wainkaumek, aika idaisatjai tichamjame
Sesan daagtinun nuwatuk tajímat pujaú
Nunik pujus makíchik tsawantai nuwen shiig aúsauwai, dútika jukiuwai atushat
Yabaikik pataji aidaush, ijajuinak tajuawag awajidau, yujumkanash diyakuk ajampenau, tujash tsawan nagkaematai idaisaju takátjin puyatjuinak
Tuke tsawantai ajajin wehé takasá tau nunik yujumkan inajus nigki ekemas yuwau
Nunik pujus makichik tsawantai nuwen kajamjau
Kumpaji aídaush, pataji aidaush, nii diis ijajinau, tujash betekchau nii puju wajakbauwa nujaig
Agkutai ajajin jegá, wajás diis buutu
Kashikmas nantakiu, yujumkan yutsuk, nunik ajanum jegatá diyau baikuan, dateman, nuwéjai pujusá ajamujin
tepamunum nanántu, nunik chichajak: Wiitja, wiitja, makishkish depetkashbauwaitja, pujutna yapajiaknua, yamajam pujut tabauna najanag, wajigki utujimsash diigsati, ima wiikitja, wajak pachi pachini waketun wainkamá chigkaegá takiu
Yabai juju antukta, tsawákum wetá nunikam muun waimaku tabau batsata nunú ausata, nunikam chicham umikta
Ditak junak dekainatsui, tujash ame tabaun antukagtatui
Núnik, tsawau tai jinkiu, muun waimaku aidau batsatbaunum, weu
Wíi mina duwajun maun tajai, tikichik waa tame tujutmainuk atsawai
Ashí aentsun ijumag chichajak: Yabai nagkamsajik, nuwa katsubauk atsusti
Yabaikik junik anentaimjau, tujash kagka yujaun wainák wakekau
kuashat saegak etsa etsantai jiinag kayá dukainak winchantidaun wainkau
Nunik kumpajinak awemak, Timoteo nigki juwak kagkan jig diyau
Nunik shiig aneas wakitkiu niina jehén
Nunik waka temashmak eketu, aishiin dakak
Chaa nuwa namaknak ujumkesh maajai, maajai, jujuna diichin yugkutuajai, untsu juna dukujun yugkutuajai, tuja jujuwai iinuk
Tujashkam ame apu asam kashin pujusam tsawakum utuata kashikiush nunikam chicham wamak apakta, wajuti nijattaji tusam
Tusag, shiig aneasag dushikiag, waketjaju
Wii, yujagken kashai yumaya nuna diistajai, makishkikesh maa yuwashpash, tusa chichaman umiku
Nunikag, nu kashia nuwig shiig yuwawaju
Washimau aidauk 4 kilos timun apusati tibau asamtai, imatiksag ikaunmainau
Aents tikish comunidad puju aidau pachininau aidaushkam yaiminau
Nuniai, nii nayumpin main aidauk, juwakag kaya muun
Nunikag yuu wajakag, nijamchin umu wajakag ukuinak, kagka juukbaun takai takinakua tsawainau
Mijan 2009 tin presidente Alan García iinia nugkénak empresa aidaun inagketkine tusag apu chichamun antuku
Nuniai Awajúni apuji aidaushkam, yabaik nugka maanitbau tsawan jegae tuinau
See nuwa, itunchat ibau atinnak wika dekachuitjai, tujash apu tuinau asamtai wegajai, wajuk atig nuniakui wakattajai, tusa nuwen buutunak ukukiu
Pachiasbau muun chichainak, Ornanización de base ORPIAN, nuwa aishi 5 de junio nugkan maanitak jajukbau aidaun yaigtatui kuishkijai tusag tamun antuku
Yabaik jeganmak baak pujustatji, tusa shiig aneas uchijin ujau
Nunik pujus, shiig dekatatus Bagua weu
Muun Waya nuwena pujus uchijish tsakakaku ai, kuntinu maa yuwatjai tusa anentaimjau ajá takak weu wakitki minisá
Yawashkam ikam yujau asag, shiig aneasag tupikainau
Imattai, uchiji namaká batsatushkam, yatsuju antukia apag antajai, tae tawajama tusag, wajas antuinai, atak untsumu taaeeee, tutai ditashkam
Nuniai namaka batsatushkam antukaju, nunikag chichainak, eke atushat minawai wiika yatsuju wakitkin kanun utitjai namputchuame, ame wajasam antumata tusa weú
Nunik anug aepeak, jinki, yachijai wajas antau machik asa, pachiashbau, yawashakam japan inimu, nuniai apajishkam ukunum minisá, takatkamat untsumu, taeeee, taeee, taeeee, wajau
Tujash antaish yawashkam idaiyinachu
Amush tutaik, tsakat nagkamas apaji japan mautai pataegas unuimaju asa shiig dekau wajuk tsanumnaita nuna
Yabai juna bakuin amasmatai yumainchukaitam
Dutikam, ditashkam shiig aneasag shiyakaju
Japa najukmatai, kuitamas enek tsukin apusau, dutika pai nuwa ukasta yuwami tusa eketai, ijag aidaush mininau ijainak
Yuwawagmatai, nuwa kuntin yuwamu shiig kuwitamsam japimkam ajapata yawa shimpankai
Uchi waugsaush aidau iniamashkam apajin ujau, dutikam muun nii wejé mai muuntak chichas inagnau
Makichik tsawantai, uchiji wake besemag pujutai, dekas tame nuwa waketiama nuniakum tame, wii ausatjai saijun, waji tujutting tusa tiu
Tama, saiju dekas tame, wisha uchignak ausajai, tujash ame tame nuna aiksanuk ujaktajai
Apajig shiig dakitawai, tusa tii idaisau
Nunik makichik tsawantai umikaju chichaman
Nunik apaji aujak, wiisha ikam wegajai, kuntinu maatjai tiu
Wait aneasam atutkata tau
Nunik makichik tsawantai wakau muun aidau yujaku kanutaijin
Chigkunchakam jimag nantu pujus, kumpajijai atak weu
Timatai nuwashkam puyatjus nijamchim umiku
Nunik nawanjin untsuau, yujumkan awiti tusa
Tama, wisha pujajai, uchignak tsawagnuk wainkashjai jasta dukujin iniastajai tusa untsuku
Tujash chichamak machikish wantinchau
Nunik makichik nantú jukittak wetai, muun puyatuk, nawanjin wainkattakama tujig, buutu
Chichamak shiig wantinkachu, atsusu, nunitai auk wainak wagak weenaunas ikama apuji yuwawabiatai tusag buutmaikia nagkankaju
Nunik, nuwi pujus kumpajijai kuntinu maa yuwak, namakan maa, chigki aidaun maa
Dutika, kumpa jujú mina apag sujuttsata, tuja ju mina duwaju apaji susattame, ame mamua dutikam tusa mamiktua susau
kumpajin aka akateakua tsawau asa, kashik nantajag yujumkan yuwawag, akatdaiyinau
Tama aishmagku pujajai, wayata
Tutai, aishmagku nawantug anik megkaekamtai, waitiakun pujajai
Yabaish imanik mijan nagkaemakiu aish aentsush miniintash wiika dekatsai, wajukauk aajawa
Muuntak buutmaunak sakapachu, etsa akaega antai buutu
Kumpag aidau wii kuntinun imatikan itauweg nunak wiika imajui mauchujai, diistajum au muja imau weajana nuna amain makichik tsawan kintamkun jegatainun kuntin ayawai tau
Tama, kumpag aidau atum dekasjume awi yaki pujawa nuka
Yabai ujaktajime, atum dekagme iina kumpaji
Puyatkaigpajum Chigkuntak yabaik iina dakapak pujawai
Tusa, kashai maamun kumpaji auidaujai shiig yuwawag nagkaninak nijamchim nagkamawag umuinak batsatu
Tusa ukuinak, tupikakiag muun Chigkasú jegajuawag nawanjum megkaekau aya nunu minawai awajinau, imatjam, tuiya, dekaskechukai takug nuwejai, jinki diyau
Aentusk untsuminau, Chigkun wantinkae, Chigkun wantinkae, tusag untsuminak pampainau
Tujash nuwintushkam papi ausa unuimamu wayau asamtai, makí makichik takainak, ditanun puyatjukag batsatu
Makichik tsawantai, muun Tegaku tutai comunidad San Rafael tutainum pujú, uchijin ijagsatatus taú comunidad Atsakus tutainum
Makichik tsawantai uchi tsakat, niina aweén akinau chichak, apachi wajuti taamume tusa iniau
Nuniai, yachi Ampush chichak, jasta wekegak yatsug jakati, tusa imatu
Tikima nujantai jaak, niina asauke atushat abaunum weu
Tusa nuwen aujak, nuwa wakitkim kashin minakum jacha, machit iwakta, aja ajamtajai
Flechashkam nawen shiig akutuamu asa numpa tumaichau saegu, namakak numpa wajasu
Papin ashii agag umik, Doctor lentejin kuwaki wajas chichak anu yaunchuk akajuwai tukuaje tusajum iwakchamkiujum tusa inimu, tutai, jehá nunuwai tiaju
Tsakat nagkamas apaji Chikais dagtin, iinia pujutan jintintuam tsakaju
Nunik pujus kampantum uchin akiau
Tujash makichik tsawantai anentaimjau uchijin papin augmimttiksatatus
Nunitai atak ukunum wakitki ikuaki minis pagkai diyau tujash atsau
Nunik kanittaman kajanum aets wantintuku nunik chichajak: Senchi anentaimkum waitiakmin iwaintukmajame, nii wakegamun jukiti tusan idaitusmajame
Yabaik atakesh anuk wainkastinaitme tusa tiu
Nunik pujus wakitkiu jehén
Wakitki pujusá kuishkijijn atin dekapau dutika cinco mil ejeyu
Nunik minisag apaji ujakbau asag, yachin aujak yatsuju juu kaya juka banco timayi, imajui iina apaji kuichik atsutai ane anentaikua minaun ujatiu timayi kuishkik orojai bete wajasu
Nuiyan jukiu asa iina apajig iinak papinmak yaimpakui, amesh anentaimsakia iiina apaji takatjigkesh ajawak, amesh tuwiyanag juki yaintua tinume
Tsawan nagkaematai, tikish aidaushkam juka Petsa bancoji tusa tuke tutai juwakui
Tujashkam dukujish, apajish sarampion achijam jinau asamtai, nii mina ubag eemkau tawa nunak antugkatjai, nuwintush aikmainush atsajam tusa juwaku
Nunu tsawantainig waimaku asag, chichainakush najamnun, jiyaninatsuash tumain wajau aidau
Wisha wiiki, mina apag, dukusjush jakaju asamtai wiiki juwakan, yatsug aidaunash, ubag aidaunash tsakapakjai
Iijai chichasa pujusmi, tusan tajame tau
Ame takumek kame minash chichamjutkata, wiisha niina inasan yuwakun imajuig tikiju pujusan dukujun diipastajai, tusa tau
Tama, saiju wainkam puyatkaipa, wiitjai muun pujaunuk, tikish wa tame tumainush atsawai
Tsawak sai Kantuashan wajuku, nunik chichaman umiku
Pegas nagkama chichaká ashimkau, nunikmatai pataa ipamushkam chichakaju
Nunu tsawantin papi augbau nagkamnamtai apagtin aidauk apaji yaigkam ausaju, tujash Chagkisaik ausatag tabau wekegamu ajamaitak bitaik asa ausachu, nuwintush
Chi tusag patu inajuk, namakan inajuk yuu wajakag waketjaju
Tiagtai, muun Jempets chichak, auk nawanta Chagkisai tamena, namaka main, egamin wajakin tame
Tusa tsawag wejiu Chagkisain ausatatus
Nunú tsawanta nui, apaji jakamtai niigki anentaimak waittsamujinak Chagkisaik saka sakapa wajasú
Dukujishkam nuwa atushtanmaya juwak ukugkimtaish yaki kuitamjukti tinu asa shiig aneas juwaku
Tikish datsa aidau anentaimas wii
Utuja wekama duse ajanum jegantu, nunik kutsas diikma tujuajun wainkau
Ajanum jegawag tugkitak namaká uwet dusen tegainak yujau
Yama tsawamunmak, shiig aneasan shintajai
Archivo DIGEIBIRA - DEIB
¿Muun aidaush wajina takainawa?
¿Yujag ikamian juukash waji yujumkan inajin ainawa?
Eke augtsuk, dakumkamu nuwigtu adaitukmau diisam
Aents, wajish nuwigtu kuntin aidau pachisa augmatmaush augchaukum nunú pachisam
Ausa nagkankam aikta, nuniakum aikmaujum papigmin agagta
Dakumkamu diista nunikam aikmaujum papigmin agagta
Tikich nugkanmaya yujag juwaamuji dekámi
Shawi aents aidaushkam yujag juuka yutanak dekainawai, ditak dekaskek kutsatin uminin ainawai
Nantu kutsatinig kaimitun, sampin, paun nuwigtu tikich yujag aidaunashkam juu ainawai
¿Shawi aents aidaush waji takatna takau ainawa?
Iina apachjig ikam egakmak wekaekama shuwin nugkan etegjauwai, nuniak nugka pegkegnak mamikjauwai nampich ijapagmaun, tagkan ayaun, kájag jintamkamun, jujú nugka aidaunak shiig jikatus wakejukui ajak wakejus tsapau asamtai
¿Aentsush baki bakichik dakumjamua nuwish wajukenawa?
Eke augtsuk, dakumkamu nuwigtu adaitukmau diista
Nagkamchak aents batsamsau aina duka wawa sakutin bukunawag batsamsajui
¿Entsanum wekamash wajinak wainkami?
Tsawan takastin tsawautaik apajuk shiig kashikmas inankagtinuwe natakiag maitnume tusa
¿Pataim ajakmamu, Shawi aents ajakmamujaish wajinma betekaita?
Kumpagmijai chichakmek juju inimsata
Pataimish egakmamu pachisash wajina tikichnash dekawa nunú iniimsata nunikam papigmin agagta
¿Kuntinush mautash dekatasamesh wakegamek?
¿Kuntin maamu pachisa augmatmaush bakishkiakesh ausaukaitam?
Egakmamunmag ima uchik pachinainawai
¿Kuwitamsa egakmaktag takuish waji dutikmainaita?
Aishmag aidauk, tsawák eke
amainai dakumtan Kuntin dekau
Nantu Aujujaig aents ajakajui, Nantu nuwatkauwai Aujun
¿Nuwa aidaush dekatkau dakumkamua nuwish wajukenawa?
¿Nuwa aidaush wajijai takainawa?
Dakumjamu diista nunikam duwejai takamunmash wajina atsumainawa nunu pachisam chichasta
Aymara duwejai takamuk dita pujutjin iwainawai
Najantaiji, vaso, jarra, juego de té nuwigtu egkea yutai aidauk ukukui niimtin ainawai, puma, llama aina duka ditanun iwainmawai
Aymara aents aidauk batsatui seis provincianum departamento Puno antsag Moquegua, Tacna distritojinish batsatui
Aymara duwejai takamuk dita pujutjin iwainmawai…
¿Dukug aidaush wajina takainawa?
Nuwi nagkamas awajun nagkamau ainawai
Dakumjamu diista nunikam iniimau papigmin aikta
¿Aja duse ajakmamush wajukuita?
Ausam aja duse ajakmaunum anentaimsata
¿Wagka ajaknash uwen ainawa nantu antumamtaish?
Eke augtsuk, agagmau nugkan awa nunu diista
Utuim tsupigmaujai chicham najankata nunikam papigmin agagta
Tikich aents namak mamu unuimagtasa augji
Ashanigka aents aidauk tinamsa namak maa yutan dekau ainawai, aatus: nagkí, agseajai, washima nuwigtu dekai
Iina apachjig tinu agme Etsa Bachigjaig aents ájaku ainawai nunin asag ditai dekas awantua najantain nagkamawajuk juna najanau ainawai; itipak, buchak, senta, tijigkas, tseemtai, wampach, chagkin
Jujui nagkamas najantanak nagkamau ainawai
¿Awajun aishmag aidaush waji takatna takainawa?
¿Aishmag awajun aidaush wajina awantuash najanin ainawa?
Ausa nagkagkam, iniimau aikta
Juju chicham ainaush wajinkua tawa nunu kumpagmijai chichasta
Dakumkamu diista nunikam nuwash wagkag awantuash najanainatsua nunú kumpagmijai chichasta
¿Chagkinnash wajiyai najanin ainawa?
Dakumkamu nuwigtu agagmau awaksamek diista
¿Awantua najantai iwainakta takumesh waji dutikmainaitpa?
Cuzco awai bakichik distrito Pitumarca daagtin , juwig, aishmag nuwa aidauk awantua najantan batsamtin ainawai, ima senchi awantua najanin aina nunak cumbi nuniashkush ccompi tinu ainawai
Pitumarqueños ainauk alpaca, llama nuwigtu uwig aina nuna ujen kutamá awantuag najanin ainawai nunik dupan juuka jakimtikin ainawai
Dakumkamu diista nunikam papigmin augmattsata
Etsegkata nunikam papigmin agagta
Dakumkamu diista, agagmau ausata nunikam aimkata
Eke augtsuk, Agagmau diista
Juju duka jega chigkaejama nunú yapajiatnai
Augmatmaunum nagkaemakiu ainau ausata nunikam papigmin papasa agagta
¿Patajai nuwigtu batsatkamunmayajai ijutkau batsatmaush iman tamek?
Literatura 2 - 2°
Literatura 2 - 2° Secundaria - Awajún
dukujin kuitamain atsau asamtai kashik nantaki, dukujin ayuja aepeak, ajanum weu yujumkan utitjai tusa
Nunik dukuji ajajin waka, ajan wajas diyau
Tusa wajas adeaju, makichik tsawantai dujuki niina yuwajijai ajanum yujasá chichamun antukbaujin
Tusa ashii ujaku nii takasbaujin, dukujishkam uchijin shiig anentus diisu
Ajuma nuwi, yujumkan yuwa nagkanak, uchiji imam ekemas, uchijin aujak wiika aishmagku ajanap wainak pachimjutkatawa tusan puyatmajai, tujash amek nuwa wainak yujau agma nuna nagkaesau yachaitme, tiu
Aishmag ibauk ajuma nunui nuwenashkam nuwen kuitamak, auna uchiji ibau wajakname, dukuji jintintuamu asa tusa tama ataiya, tusa dukug tuyi
Ame dutikatag takumek minash autusu amainitme
Dutika pijipjijin usukjau, dutikam Chimpashkam shiintaju
Tusa tii dukujin adeaju, nunik tsukin wajasa buutu
Nuniaun Tsugki wainkau, nunik tajua chichajak wagka buutme wii ame jaka ajapnamain aminig aneau asan jiikchamkajam tusa imatjau
Tusa tama dekas tema wiisha aminak aneajame, ame wii jamaina nunu uwemtijuaume, wiika tsanugchattajame
Nui nagkamas Chimpa yapajinau pujútjin
Tsawai pujau dukuji jehén, kashi wega antai waketu
Tsugkishkam nuwena pujus Chimpanak ashii jintintuau namakia pujutan
Nuniktatkuig apajishkam dukujin ayas pata ijajutjai tusa weu Kanus, awi wekaetatman jatanak susaju, dutikamu asa wakitki waka makichi semana pujus wamak jakaju
Ijak wenak ayasa awekautai asa Chimpak wainu Kanusan, Iquitus, Majanu, Cenepa, Nieva, ashii wainu
Wakitkimi Iquitus, awi pata batsatui tusa tiu
Nunik tsawak weetin asa, aishin akanak ausau wajuk igkunimainkita tusag
wegaji tusag dujag imanimunum pachinkaju
Muun Manta chichame antugtai puju
Tsakat aidauk chichainakush tikima magkagtutnak imatuinachu kajenakushkam, tujash muun Mantak waymaku wegantu aents asa esegag chichachu
Makichik tsawantai datsa aidaun chichajak aishmagtish nijamchik apamainai tusa chichakagtau
Anik puju, makichik tsawantai uchi atsuagtai inaku wajukma kupimak iyag ashi jakau
Makichik tsawantai, namak dujaji kuyuamunum uchi intimsauwama nunin dukujin uumjuk ukuak tikish aidau mainak imaniagtai pachinkau
Nunikmatai uchi mainak iman batsatushkam jakaun wainkan
Uchi anik jakamtai apaji buutinau, ima imaninakua ukusaju
Ukusag nagkankamunum, makichik tsawantai muun Antish untsumaku uchi tsakat aidaun, datsan nuwintu muun aidaunashkam
Dekatkau titajime, yuanchuk tsawantinish iina muunji waymaku batsamsau aina nuwishkam tuke asauwai uchi akush muun akush, intimsau aidau
juki ukuwa dutikamu shiig dekatsuk tupikaki iyaukma inta jataiya tusa jintiauwai
Nui nagkamas nii namaka maatan idaiyuk idaisaju, nii apajijai taa mauke aidau
Tsakat asag apaji kuntinun egák ikam wetai, niishkam nemas wekaegas unuimaju asa, muun wajasashkam ibauk jinkiu
Saiju chichaman antukan minajai tau
Nuniamunum makichik nuwa ipamu asa wakau kuntinuk ijutuk, nunú aishi nantsemtai, yukunum jihí anamak eketu
Makichik muun ikam weu kuntinu maatatus, yawaji saasa
Nunik wekae wekaekauwa kuntinu igkugchau, etsa tajiagmatai wakitki
Tutai uchi batsatu jinkiaju, nunikag ujainau mina dukujuk apagjai ijajai tusa Shimutas wegagme tusa ujakaju
Tusa idaiyak, minash wait aneasjum yumi ajamjusta tusa tau
Nunikag muun tibauwa imatiksag chichaidau, tiagtai dukuji chichak diik itakia distajai tusa diikma atash buuken ijugbaun wainkau
Tutai auk apachi makishkia ijutakama kuashat ijuju ayaji, dutikamun dukug wainak asutamkui etsegkabiaji
Tutai muun chichak, puyatkaipa, dekawag tuinakuig wii epegkattajai
Tuinakuig wii chichakun aika atash maa uchi ayugmain atashuk atsawai tusajum uchijum nujantai maajume titatjai, tau
Ajeg ajata takumek makichik tsawan ijagmattame, nunikam kashik weme ajata
Tusa ashii ujak, amesh dekapsata
Nunik niishkam jimaja kanag tsawag ijagmau
Nunik chichajak, uchiju ame dekasmek yabai kuashat aents ampin tsanumag sujuina nunu
Makichik aents Toribio dagtin nijamchin uma umakua tsawak ukuki minau
Nunik untsu untsuma kajeku
Nunik waitin tukumak ichipkau
Kashin tsawan Toribioshkam apunum jega denuncian apujau
Minash apachi kashin chichamunum wajasam antugtukta
Nunik eketai tikish aidaush kaunawaju
Dukap asa muun Toribioshkam wayau, nuniai nuwa suwimamushkam waya ekemsau
Aents ipamu aidauk ashii kaunamtai apu chichak, tsagkugtugtajum ipamjime utunchat muun Toribio nuwejai ajamu asamtai, atumi pataji asamtai ipajime
muunchakam wajuk nuwejai pujawa nuna ashii augmattsau
mina apagnakesh, ubag aidaunakesh, juniajai tusankesh tuchauwatjai
Nuniai nuwa aidauk dukujijai ajanum takainak yujaidau aniashkush jegapujusa nukujin atash ayugbaun, jega japimaun, yawa ayugbaun, yaimak batsatu
Munikaju asag itunchat atsamunum dita anentaibaun takainak agkan batsamsauwai
Atus batsatu asag aents wekaegunash wamak dekawajui
Iman asamtai aishmagkuk nuwanak wainkag jukichui antsag nuwashkam wainkag aishmagnak nemagkachui
Nunik wajuk wetajaki tusa anentaimu
Nuni nuni dukujin aujak dukuwa ikam kanakun wegajai, kampantum tsawan wekaesan tattajai, tiu
Nunik kashi juwaki shijigka ekemak ikaman utuja wegau nuwa pujamunum jegatatus
Yujumkan inajuk aishijai yuwau
Tusa maman inajua yuwa ukuak weu
Nuwemik initak unuimatdaiyak apag Antoniojai pujawai
Atsa tima muun Jempeshkam kajeku
Tujash niina nuweg aishi aniamunak shiig dekachu
Iik ijai shiig tsaninuji, utunchat akuish, atuninuji, wait aneasam ugtukaipa
Dita apaji nuwintu dukuji, wajuk jakauwaita nunak ditak shiig dekainau
Nunik taamtai yujumkan yuwawag kajigkaju
Kuntin imatu maa yumiji umutku pujushtaiya, maatjai timajai, tujash asati tiu
Tusag, kuntin yuwata tabaunak junik anentaimjujag waketjaju
Untsu nuwanak dukuji jintintuauwai
Tuja tikichin jintiauwai makichik uchi aishmagkua nunu umajijai wasugkabaitsui tusa
Tujash tsumain tiuwa nunak nawanji pegkegchau
Makichik tsawantai uchi umajijai achinikag wasugkamtai
Makichik uchi nujantai waitiak muun pujamunum jegau
Tusa uchi wait anenmain chichau
Aniakuig ataktau dupa kuntin mautai juki ayuntaiyame
Pataji aidaushkam shiig aneasaju
Yawashkam dekaskenum kuntinu aintu
Nunikma wainkau yawa iyak Shushui pasugmak tepamunum iyamun
Dutika maa aepes, yawaji wajattaman pagkuk takui chichajak, tsagkugtugta kuntin ainchakmin kajegkan aikajame, tusa wait anenmainun buutu
Nunik etsa akaegai wakitkiu
Nunik pujus muun Wampash chichak, yawa kuntinu maachak aniya, unuimatjag ayamsattak antsame
Muun Wampash tusa chicham ukukiuwai
Muun Achayap magkagtua pujusa jinta niimak waitiau
Nuna katitkag nugka paka tepakunum batsamawaju
Imanik tsawan nagkaemakiu asamtai jinta diyamunash, anaeku batsatmujinash saka sakapa etegkaju
Aishum ujakta wii maajai miina uchijun iikmatkun wajau
Nunitai ditashkam puyatkag, sujut wajakiaju
Nunik jega tattak minisag antukaju shiwag magkagtuamun, ditashkam wakan wajakiag mininau
Nunittaman nuwe tajua chichajak, Kashayua auk iina uchijinak Kaish tutai aya nunu maame
Nunik ajumag chichamnak apaku, nuniamuik ditashkam umintsaju
Tujash puyatkaigpa, aishmag anentaimak mantuae
Iwash tsanugmajai tusa tiu
Muunchakam aentsu ijumag chichajak, pai
Dutika ukuinak nuu kashik waketjaju
Aents apach tutai aidau yakat muunum puju aina nuka patajijaish, kumpajijaish, apuji aidaujaish yupichu dekagdaiyawag batsamin ainawai
Ditanuk ajuinawai celular, internet, telefono, fax, nuwintu tikish aidau, dita ujanik dekagdaita aidau
Yaaktanmak apu aidaujaish, unuimat aidaunash, takatnash, chichamnash, waamak, yupichu, waitkas, dekawag batsata ankan pujuinatsui
Yabaikish apu chichamen dekatag takug pujamujin ukukiag kuashat tsawan wekaegas, kanajag juwakiag tawag dekainawai
Nii kuishkin takau aina duke takainawai celular, laptop, interner, computadora, tajina nuna
Makichik tsawantai muun Achayap weuwai ikam namaka nijan yuwataji tusa
Nuwintushkam apu aidau ijunbau atatui Chapapoyas tujutiagme
Eke wetsuk, uchi taa yuwatnun entsa nijatjai,
Nunik mina minaku niina jehé tau
Uchijum yaakat pujawai tinum nuna suntag achike tuinaun antukmajai
Perú Ecuadorjai maaniatin asamtai aentsun achinawai tiagme
Nunik jimag tsawantan kanag majanu tau
Tutai muun Kakias Imacita puju chichajak, nuka dekaske maaniamu atin asamtai achijatui tuinawai tusa ujaku
Dekatatus wakegau niina uchijinash tuwig jukiaje tusa
Tama chichak uchijun wainkatasan tajai, uchig nigki asamtai wainkatag tajai tiu
Nunik Chiriaco waka tepesu
Nuni jega imankama dekau uchijiskam nuwi tau tabaun, nunik shiig aneasu
Tusa tama, miina apajush wii jui taamunash wajuk dekaya tae tusa tiu
Nunik minisa apaji dakamak wajaun wainkau
Iinia ikam puju aina nuka, teléfono, celular, internet, correo, atsutaishkam chichamnak juník deka puju ainawai
Jempe wainchau aidauk anentaisah diyatsui, tujash ikam pujuina nuka shiig dekainawai
Tujashkam shiig dekamainai Jempesh ashii aents aina nunash aijkash ujauwashit atsa ima Awajunnak aikchawash
Nuninak maki makichik ampin egainau
Pasuntak atsawai, tusa awemau
Tusa, dukug yujumak yuwaku eketbaujin ukukí nawanjin untsuau
Tusa, nawanta Narcisau, untsumu
Muunchakam nuwen ayaju tantau, nunikag nawajin wainkag pagkukag egainau
Tusag jukiag jega iwakaju
Ima imatikam bachik chichaku
Tutai, dukujishkam ashii antugkau
Tusa aishin ujaku diich minawai tusa
Tama aigkui, ame kashi imajui kanakum tepam nunash saijush, nawanjush, dekawak, tai atsa takui, kame saiju tichamjai tubaitsujai, kuashat
Tusa tama, muun Turjiki shiig dekapjachu, nuweshkam antsag chichamainchau wajasu
Tama saishkam saiju dekaske tiu
Dekaskenmak, imau comunidad batsatkamunmak itunchatak muun
Nuninai, nawanjintin aidauk iwash jujukme tusa nawanji tsanumjamun anentaimtuinau
Tusa ujam, muuntak jaka ekemsau
Nagkamchaku, unuimat apachnumia, tibauwa nuwig, Awajunchakam unuimajui uchi jintintan, yabai Jintinkagtin taji nuna
Nunikagmatai takatan wamak susau ainawai, diita awajún asag awajún uchin jintintuatnume tusa
Aents papin ausachu aina nunu diyamak, aents papin ausauk apach takatan unuimaju, taku tiu ainawai
Nunui nagkamas tikish datsa aiduash papi augtan nagkamau ainawai, tujash, jintinkagtin agtatus
Nunu tsawantin, asauwai makichik aents Antonio daagtin, awajún
Papi aujus jintinkagtin atan unuimag tau
Nunik taamatai, apu aidau, wamak takatan susau ainawai
Nii nugkugtinun, tikichiss sumamainchaun diis ikaunmau
Kashikmas papi aujinak kantamawag etsa tajimtai jehén waketuinak kantamawag wajainau
Tujash Antoniok senchi puyatjau pegkejan nugkuawai tujuttinme tusa, unuimajui tujuttime tusa
Nuniau asa, nawanji segamash utujimtsuk jukita tusa
Tikish nantu pujus Akajun sumakui
Nunik pujusá nagkamauwai tikish nuwa sumatan, muun Danducho nawanjin
Nuniau asa, uchi jintintua etsa tajimtai jiija ishimak, jehén jegá yujumkan yuwa
Makichik tsawantai, akaju yanas wekama nii nuwa wakegamu dukujijai ajanum weu minau wainkau
Nunik yujasag namakan maawaju
Nunik pujau, makichik tsawantai muun Chama agkuama aniai ikamia minau
Nunitai tijaki apachii emegkak wake besemag pujau, minitai wainak tupikatki igkugku
Yajag ematan jintintuashmajame jasta tujash takata nagkama pujag nuna ashimkan ujattajame
Tusa jintintu tijajin, tutai uchishkam shiig aneas antau Apachi chichatai
Wakejus diisu takat aidaun unuimagtatus, nii apachin wainu asa niishkam ibau atatus wakegau
Tujash niina dukuji pujamunmak atsau nugka agkan yajag ema kigki maa yumain
Nunitai, yujumkan daujá uputus ukukiu
Tama chii tusa wakitkiu
Antsag, ikam kuntin maa yuwamush megkaewai
Aatus pujut yapajina minau asamtai, yabai kuashat datsa aishmag, nuwa, tsakaina nunu chichainak, tujash yabaish tuu pujuta unuimagtatji, tusag
Aniau asamtai, dekamainai, yabaish waji unuimagtatji
Nunik akiauwai kampantum nuwan nuwintú makichik aishmagkug
Yabaikik nawanji nuwenkamtaig anentaimak waittsau
Nuwi pujusú makichik mijan
Nunik, mijan 2003 marzotin dekapmimtiksau Insitituto Victor Andrés Belaunde -Jaén
Ankamtai, kuichik ajamu asa, apu aidaun aujus, awajún tabaunum iwayau
Tusa ashii chichajuk, wakitkiu
Nuniak kuishkin wamak amuka, apajin untsuau
Papá wait aneasam kuichik awetugta, jintinkagtin kuashat takatan ukuinau asamtai atsumajai tau
Imattai nijai umuinaush, eme anentus, ajantus diinau, kuichik ajamu asampa uchiji unuinawa tusa, eme anentus antujuinau
amuka, tsawak tau nii kanutaijin
Tujash anik wakush jintinkagtin aidaunakesh mina uchijush wajukeawa tusagkesh chichachu
Ankau asamtai susaju, papin nii nagkaemakchamujin
Nunik pujai apajishkam, shiig aneas wakau, uchijin jukitatus
Nunik datsag uchuji pujamunum jegau
Nunik uchiji achika egau
See uchiju, wii waittsan tasakan augkun buutiu asan, mina uchijuk ankashti tusan, imatikamash amek shiig anentaimtsumu
Wii takamainchau asan, tikichi akiajai aja takastinme tusan
Nunikmatai apu apajin papin awetiaju, dukujinashkam
Dutikam, apajishkam, utujimtsuk dekas nuwenati tusa nuwejai chichasu
Tujash apajig, uchijuap waitu inawa tusag tachau
Tusa shiig aneas auju
Nunik diyau, apawa tutaishkam, muun papi ausachu, ayatak kuntinu maa yuu, takata takak, puju asa, imanikag antachu, jintinkagtinu takatji aina nuna
Niigka, makichik datsa, yamá unuimag, yamajam pujutan antuk minau, nuwintushkam unuimaju asa, anentaimujig betekchau, Awajún akushkam anentaimujig tikish aina nujaig betekchau
Datsa Rupertino Bagua pujusá unuimaju jintinkagtin atatus
Internet atsau, celular recarga aikmainush atsau
Chichaman dekata tuinakug weenau Chiriaco, Imaza
Nunikag nijamchi umuinak shiig aneasag chichainau
Nunik eketai, wayau makichik muun
Nunik waya, muun apafa nuwen jegajua chichajak, tijag, kashai maame takui minajai
See, pujut junik yapajinati aimpa wiika mina uchig aidau ushui waittsainum tusan chigki wekaetusa maa itan, apuputun sujumin ayag
Tujash, apaji jintintuamu asa, ashii ajamau
Makichik tsawantai, ae aet untsumu, nunitai, Atamain untsumui, juka tugkae nenak tawai tusag, wejeaju, nunikag jegajuawag yaigkaju
Dutikam ditashkam shiig aneasag waketjau
Nunik, makichik tsawantai jegau muun Atamainta jehén, nuniai igkuas aensean ajuntak jinai jegantú
Tama, saiju amesh wajuk maawas tamek, wiika jujai maajai tau
Makichik tsawantai, muun kanu anuntan yacha asa, weuwai Warakayu
Tusa tama, niishkam gringo ejekun kuishkin jukitjai anentaimag, shiig aneas aimkau
Nunikma wainkau gringo ishamain wajakin wajattaman
Nunik wainak junik anentaimjau
Tusa taigki, gringoshkam, aents batag wajakin asa, waitmamain wajau, tujash muunchakam tutaishkam niishkam castellanon imanik chichachu asa antugchau
Nuniku asa, Awajún batsatbaunum, Amazonas tutainum tau asa, wainak juwaku, nigka castellanonap chichainawa tusa imatkama, ayacham datsaju
Nunik wesag pongo manseriche tutai, ishamain waja pataamtatman wainkaju
Nunik wesa, niishkam anentaimjau
Papi aujut dekau akumesh, yukumat dekachu asam, imajui abueme, tiu
Tama, gringo sapigmata nagkamau
Antai, jasta puyatkaipa, wii pujajai, ishamkaipa, wii achiktatjame, tusa ima imatjakua emau
Kanamunum Hishtanshakam kanajua imanis tepau nuniai nuwa nunu uumak diipas jiinki namaka wegaun wainkau
Juju chichama duka quechua chichamai, aguaruna tawa nunak aents kutamin aidau taku tawai, iina munji aidau jaashin najanainak kutama ajaku asamtai
Antsag aguaruna tawa duka aents yuminum batsamin tawai, wagki ii wegantu namaka ijus batsatu asagmatai
Tujash juti awajún aidautik tudainawai aents tusa
Chicham awajún tawa nunu chichamai nunu ainawai tusa dekamu ainaji, yaunchuk nagkamsa, nuniau asamtai junisag juwakui
Iniasta apa aniashkumesh apachum, batsatkamu daaji aidaush wagka tuu daagtinush ainawa nunu
Awajún aidauk aents tusa tudaiyinawai
Chicham aguaruna tawa duka quechua chichamai
¿Wasugkamtai najanat unuimagtasam wakegamek?
Unuimagta takumek chicham agagbauwa nunu ausata
Nunak aents tsekea duka paracaidasnak ujawai paraguajai betek nunik akaewai nugka diipas umimtsuk
Yabai jintintuattajime juju wasugkamtai yupichu najanmainun
Hilo esantig betek amain ainawai
Bakichik yantamenik ipak usumat anaittame, antsamek tikish yantamenishkam dakumkamunum awa aiksamek
Paracaídasan pachis ausag nui kampatum uchi chichainawai nuniak tuinawai
Ujapakta tawai bakichik aents dakumsamu paracaidasjijai augmatbaun
Bakichik tsawantai aents aidau tuwajuk achikag numii suwi suwimainakua majapi tusa ukukiaju
Tujash Awqak jakachu wainak jakaujai betek wee tsanumjau asa
Iqiqu aents aidaun yai ajakui
Yabaik Iqiquk Winay Marka pujawai, wainchataiyai wakan asamtai
Jibaipituk jega Bagua batsatka nunak ampi aputus ukatkaje dengue jinki tusa, wagki ju jata duka 2 mil aenstsun achiku asamtai, nuwigtu 7 jakaje Pucallpanum (Ucayali autuni)
noviembretin nagkamdae, juju ukatbauk kampatuma ukatbau atatui Director Red
Saludnumia Bagua takau Cesar Velásquez Vilchez aatus tine
Ajakbau aidau, bakau a j a k m a m u n comerciante nuwigtu e m p r e s a r i o t i k i s h nugkanmaya aidau kautkaje ajakbau aidaun ijagsata tusa yaunchuk coca ajakmatai ajakunum bakau nuwigtu café ajakmakbaun disagtatus
Juju chichaman umikaja duka pegkejai wagki ajakbau aidaush sujak ganawagtata nunui
Municipalidad chicham umikbaunum shiig kuwashat utsagkaje tsuwat jintaa ayaun
Lima. Wajuk yuwakuik jamamtuchu pujumainaita nuna autusu aidau tuinawai nuniak uchi jau akushkam tuke yujumkanak shiig yumainai tawai wagki pipish yujumak suwamak jata magkagtumain asamtai, tujash nuniaig muun aidau tuu anentaimainachu asag uchiji jataig piipichin suinawai
Mariana Fernandez papii juu weganta juna autusu chichak tawai, shiig kuwitamainai uchi i j a j u k , wakee najaimamuk dekashbau achimainai, ijagbauk uchi piipichinmak puyatjumainai,
¿Wajina aikawa Municipalidad Atalayanmayash dengue jinkii tusash?
Ashi kampatuma nunu ijumja diisa ejemainai tuwita dekas shiig jikattsa augmatbaush
Juju chicham papinum agakbau nuwigtu takat takastin umikbauwa nuna ausajag wakesayap takasagtatua tajai
Uchi 5 mijan ajamu takastin 5 takastin
Uchi 5 mijan ajamu takastin takastin ajamu
Martha Morales Quiróz Bertha Liliana Pacheco Díaz
Piero Bejarano Scamarone Archivo Digeibira-DEIB
Kumpagmijai ijunjajum, jintinkagtinjai, nuwigtush pataim aidau, yaimpakmatai shiig wakejusjum unuimagtatjuwe
Uchi aidau maki makichik wajaki augmatuinawai wajuk yaimkaje yujag juwamunmash
Jintinkagtin uchin ujawai yujag tsamaku chanag aidaujai pachimja ukukmash wajukmainaita
Jintinkagtin yujag juwaku takastinun tsegkenan chagkinjai iwainawai
Yujag juukmaujin adeag akanag ijumui, nuniak jintinkagtinun ujawai wajuk akanjash ijumjae
Yujag yaas chanag muun uchuchijijai, apai muun uchuchijijai, inak muun uchuchujijai, achu muun uchuchijijai, numi esajam tsegkenjai yujag tsujigtin, chagkin yujag chimpiatin
Jintinkagtin ikamia yujag dakumjamun uchin iwaintawai
Jintinkagtin uchin iniawai: yujagke daajish tuu ainawa
Tikich nugkanmaya yujag dakumkamua dusha iinia yujagjai apatka diyamash tujai betekaita
Jintinkagtin uchin ujawai juju yujag juuka tikich nugkagmaya yutai ainawai tusa
Yujagke daajin nuwigtush wajuku niimesh ainawa nuna uchin ujawai
Uchi aidau adayainawai yujagke daaji aidaun, nuniak juuninawai yujag takamchau nuigtu jimaipituk niimtinu pachis wasugkamatatus
Nuwigtu yujag iina nugkenia dusha agkan dakumja anujamu atatui
Uchi aidau jintinkagtin tikich yujag dakumjamu iwainamun diinawai
Jintinkagtin uchi papii takatain, kenu nuwigtu jakimtiktain aidaun tinamui
Jintinkagtin ikaunmattawai: yaas, yumug, wakam, akagnum, kugkuk, kunchai, daum, taperibÆ
Jintinkagtin uchi aimaun antawai
Jintinkagtin uchin yayawai anentaimsa adaitain daajin ejeti tusa yujag dakumjamun iwaintak
Anentaimsa adaiyat jintinkagtin augbau antukam, daaji ejeyim dakumkata
Jintinkagtin uchin papii takatain kenu jakimtiktaijai tinamui
Jintinkagtin uchijai chichak tawai, uchi nuwa aishmag aidau atum uwejum bika aig mama yuwamun wainkajai duwi ipajime Bikut pachisa augmatbau antukmi tusan
Makichik uchi aishmag akinaya tuwajame
Bikut jintiamun pachis augmatuinawai
Jintinkagtin uchi chichamun papinum agawai
Shiig esetus diinawai kugkuk wajukeawa nuna
Nuwigtush aneaku yuwinawai kugkuk jigkayin kajemjaig tusa
Jintinkagtin uchin tinamui papii takatain, nuniak wasugkamtai diisa najantain aujuinawai adeag takasagtatus
Jintinkagtin uchin wakemitkawai tutuweu najanat umikbaun
Wajuk najantaiyaita wasugkamtaish, nunu diisam najanata
Jintinkagtin uchin jigkai aidaun iwaintawai, nuniak iniimui
Uchi aidau chichaman uminawai maanitsuk wasugkamatnun
Jintinkagtin uchin ujawai yujag yutai aidau tuja yuchatai aidaush wajuk dekamainaita nunu augmatbaun
Augmatbaun shiig jikatus uchi antuinawai
Uchi yuwinak batsata nunu diista, nunikam yuwawajash wajukenawa nunu dakumkamu anujata
Jintinkagtin uchi aidaun anentaimtikawai wajina takasagmayi
Uchi aidau dukujun jegajuawaje nugkui pachis augmatun antugkatatus
Dukug ujawai uchi aidaun ajaka ajakenak Nugkui awajun nuwanak susauwai ajakma yuinak batsamsatnume tusa
Jintinkagtin ujawai uchi aidaun tagkana yamkujakum, tagkan wachijakuin ajak ajakmat nagkamnawai tusa
Maki, makichik aentsun uwejin anujata wai niine aidau disam
Jintinkagtin uchi aidaun ujawai ditash wajinma yaimkagtatua nuna
Jintinkagtin augmatui ipaama takasa pujamun
Jintinkagtin uchi aidaun iniawai
Uchi aidau etsejainawai diita batsakamujinish wajuk ipamawajash takauk ainawa nuna
Jintinkagtin ijumui uchi aidaun kam kam
Tinamui ajak itamunmayan pegkejan, pegkegchaujai pachimag akanjati pegkegan
Uchi aidau augmatuinawai waji ajak aidaun etejaje
Jintinkagtin ajak ajakmamun pachis iniawai
Jintinkagtin uchin ujawai ajakash wajuk tsapawaki nunu dekami tusa
Jintinkagtin uchin tinamui papiin pag. 49 numian nuna dakumainawai ajak ajakmamun diisag
Jintinkagtin papii takastinun tinamui
Kakajus ijagmainchau ataig ipawai makichik muuntan aja ajamaun ujatkati tusa
Uchi aidau etsejuinawai ditash apaji aja ajamtaish wajinma yaimin ainawa nuna
Etsa Ajaimjai augmatbau antukmi
Jintinkagtin uchi aidaujai apachji jeen shimawai Etsa Ajaimjai augmatbaun antuinak
Iiniash wajinak takau ainawa Etsajai betek kuntinun main atasash
Jintinkagtin uchin papiin takatain kenujai tinamui
Jintinkagtin, uchijai, awaksag augmatuinawai Etsash dekatkaush wajiyaik uwettsukesh mautnash unuimajuakita
Papinum kuntin dakumja numiuchinum anujamun ayamtai agajin ajinawai, aents nagkaemashtainum
Kuntin maamujin ijumainawai nuniak pishak kuntin aidaujai akanag batsawai
Tatag aidau diista nuniakum uchish kuntinnash wajupa maawaje nunu anujata, nuniakum kumpajum ujakta uchish maki makichkish wajupa maawaje
Jintinkagtin takatain tinamui dakumjamu diisag ejeti tusa pag
Aishmagkuk maki makichik shashapin takakainawai, nuwauchik maki makichik tewa takakainawai
Jintinkagtin yugkipak, kawau, shushui, dakumjamun aidaun iwaintawai
Uchi augmatuinawai nuniai jintinkagtin uchin iniawai
Jusha kuntin, pishak aidaush tuwig batsatua
Uchi aimaun jintinkagtin agawai
Jintinkagtin uchijai muunta jeen weenawai wajuk kuntinush mautaiyainta nuna dekatasag
Uchi aidaun iniawai dakamtika kuntin mautai aidaush tukita, jintinkagtin uchi adaimaun papinum agawai
Maki makichik juunikaja nunu mamikiawaje waji yajagna dakumkagtatua
Jintinkagtin uchi papii takatain nuwigtu dakumjamu aidaun pag
Jintinkagtin uchijai weenawai muunta jeen
Uchi aidau muun kuntin tsawai kashi yujau aidau etsegmaun antuinawai
Papii augtaijin kaunawag unuimanmaujin augmatuinawai
Jintinkagtin iniimui: tsawaish waji takaugme, kashish waji takaugme
Uchi aidau apajijai tsawai kashish wajinak takau ainawa nuna augmatuinawai
Jintinkagtin kashi tsawaijai kuntin yujagken yuwinak nuwigtu yumin umuinak yujau aidaun augmatui nuniak aents kashi tsawaijaish wajina takau ainawa nujai apatuk diinawai
Jintinkagtin uchin papii takatai tinamui
Jempenash apajish wajina jintintuauwaita
Jempe ikam jegatai kuntin pisau dakumkata
Jintinkagtin uchijai augmatbaun aujui
Pegkeg pujut aidaun jintintak, nuwintush jintitu kuntin aidau maa yutan
Apaji jintintuawai ima makichik kuntinuk maa wakettaiya dukuji kajegtukaika tusa, nuniaku Kuntinu uchijish maushtaya kuntin yujakti tusa
Jempenash yaki kuntin mautnash jintintuayawa
Jintinkagtin uchin papii takatain tinamui
Kuntin yamai amuegak mina nunu aidau dakumjamu
Jintinkagtin auja nunu antukam aimkata
Jintinkagtin uchijai Jempe augmattsamun awaksag augmatuinawai
Batsatkamunmaya aidaush dekainawak kuntin amuegak minidaunash
Dakumkamu etegjata nuniakum chicham agagta kuntin maashmi tusam
Kumpaji aidau eem weta, ukunum waketkita aatus ujainawai
Chigki kuntin aidau wakani
Kuntin aidaun kuitamu asa
Jintinkagtin ejesmatai papii muun wegkagmanum agagbaunum uchin iwaintawai
Jintinkagtin yaigkam uchi agagbaun aujui
Jintinkagtin ejesmawai uchi antuinawai
Jintinkagtin ejesmawai uchi aidau antukag ejesmainawai
Kuntin chigkijai amuegak wegaamu
Jintinkagtin tikish nugkanmashkam kuntinuk menkaegak minawai tusa uchin ujawai
Aents aidauk kuntinu uchiji mantamunum nuwigtush diita batsamtaiji emestuk emamunum nuniawai tusa augmatui
Amukag ukuinak jintinkagtinjai aujus jeen juinawai
Nuniakum kuntinu daaji ausa nunui anujata
Jintinkagtin uchi aishmag, nuwauch aidaun iwaintawai pinig, buwits jaanchi dukukmaun
Jintinkagtin uchi aidaun iniawai: jusha wajimpaya
Najanami iina takataiji aidau
Jintinkagtin uchin papii takatai tinamui dakumjamu diisag ejeti tusa pag
Jintinkagtin ujawai uchi aidaun anentaimsa adaitan
Waji daajig ujamaitsui ayatak wajuk jiitayaita duke tunawai
Jintinkagtin uchi aidaujai anentaimainawai ditash wajuk jikiagtatua
Tikich aidau papii takusag batsatui
Shawinmaya aents aidauk jutijai betekai, nuniatak ditash batsamin ainawai, peru nugkenig
Awai Kayana apuush antsak yaigchish
Tutai apaji tawai, antukmajai radio num, plastico, botella ainau takamaitsui senchi nugkan ebeseawai tamaun
Jintinkagtin tinamui papii takatain pag. 95 augmatbaun jiktinme tusa
Jintinkagtin uchi aidaun ujawai, dekatkauk wiya ausatjai tusa
Diipas agag emawai shiig antuktinme tusag
Uchi wakegainakug dakumain ainawai yantamchijin, jintinkagtin agagmaunum
Plastico tsaikbau, tsaikmau, butiya, kuchag
Jintinkagtin iwainawai pinig najana agatkamun
Jintinkagtin uchin papii takatain tinamui nuniak iniimui
Augmatmaunmash waji nagkaemaunak ujapakti
Jintinkagtinjai duse augmattsabau ausata
Jintinkagtin uchijai chichawai ajamdaitan pachis nuwintush ii dekamu tikish uchi aidau jintiamun
Uchi aidau diita patayish nuwigtu tikish aents aidaush wajinak takau ainawa nuna augmatuinawai
Uchi diita anentaimaun chichainawai
Jintinkagtin uchin ujawai yutai pegkeg aidau yutan, nuwigtu wajukmainaita yumintsak senchi yuwamash nuna
Jintinkagtin uchin ujawai batsatkamunum yutai pegkeg ayaun, yuwam iyashnum yaijatui pegkeg jamamtuchu pujutan nuniau asamtai juju: kegke, kukuch, pina, setach, mejech, pituuk aidau yumainitji
Batsasta dupa aan kuwashat uchi segapainakuig
Jintinkagtin papii takatain jakiitjai uchin tinamui
Wasugkama nagkankamunum jintinkagtin iniimui: dupa kagaku ijumjamu tseke nagkaeku wasugkamaush shiijak awatamka
Jintinkagtin iwaintawai dakumjamun pág. 119
Ashi augmatus nagkamkamtai, ataktu diinawai, agambaun
Uchi aidau augmatuinawai dakumjamun,nunik makichik etegkeawai nii aumattsatnun
Jintinkagtin yutai pegkeg juukmaun antsag besekunashkam inakmawai
Jintinkagtin jigkai aidau jega ukutan uchin ujawai
Jintinkagtin papii takatain pag
Jintinkagtin uchin bichak mamajai ajampeawai
Uchi aidau anentaimaujin chichainawai nunitai jintinkagtin papi wegkagmanum agawai
Jintinkagtin bichak najanatasaish waji atsumtayaita nunu aidaun iwainawai
Kashikmas kaunawag bichak ijia ukukmaun jukiag yuwinawai
Jintinkagtin papii takatain uchin tinamui
Jintinkagtin uchijai augmatui yaa dukug aidauk ajakmamu juukash yaakat sujakush weenawa
Uchi aishmag nuwauchijai yutai sujin, tikich aidau yutai sumau aidau
Jintinkagtin uchin yayawai shiig kuwishkin dakapag jukiti tusa
Jintinkagtin uchijai chichawai wajuk ajakmamu aidaush jutainta nuna pachis
Uchi aidau diita etegkenawai wajuk ajakmamu juumain ainawa nuna anentaimas wasugkamatatus
Jintinkagtin takatai dakumjamum uchin papii tinamui, nuniak tawai shiig esettsam diista, nunikam dakumkamunmash waji wainme daaji adaikata
Wajupa tsanimpa kagkajin duke takamainaita
Jintinkagtin uchin papii takatai tinamui kenujai
Iina muunji takatai najankamu dekaami
Maki makichik uchi aidau dakumui papii pujunum namakan, apajish waji namaknak mainiawa nuna
Kumpaji aidaun ujawai namak dakumkamujin
Namaknum anugjata namak aidau, dutikam amina namak shiig awatamu tenteata
Papinum najanainawai namakan nuniashkush dukanum maki makichik uchi wej namakan
Jintinkagtin ayamtainum juwawai agsean nunik uchi aidaun iniawai
Jintinkagtin pachis ekek ujawai uchi aidaun
Jintinkagtin tinamui namak dakunjamun pag
Jintinkagtin uchi aidaun iniawai, itugmainaita namakash ekemkati tusaish
Jintinkagtin ujawai uchi aidaun, wasugkamami kagka tupikamu, tujash achitsuk umpuijum ekektajum tusa
Uchi agkan batsamas diita etegjamun wasugkamainawai
Dakumkata namakash wajuk jegawagme inagnamunmash jegatasamesh, dutikam kumpajum aidau ujakta amesh wajinma juwakmume
Uchi aidau ijunag chichainawai diitash wajinma yaimkagtatua nuna pachisag
Dukug chichamun jikatus antuinawai, nuniak yaimainawai dukug juu jutikata tutai
Uchi tsakat namakan yumainchau aidau
Jintinkagtin anemtikawai uchi aidaun bauts, pepen aidaun yumainchau ainawai atak muun wenakush wajukmain ainawa nuna diisag
Uchi aidaun jintinkagtin iniawai tikish namaknash diitash dekainatsuash yumainchau aidaunash
Tutai ekemas antuk anentaimas taya tuwajame, untsu kumpaju iijai najanami wisha yamai wakan umiktajai
Etsa bachigjai itipak najanamu
Waji wainjume, juju aentsu daajish yaa ainawa
Jintinkagtin augmatbaun nagkama augmatui
Uchi aidau puyatjus awantua najanku dekapdaimau augmatmaun antuinawai
Bachig waamak takatan takauwa iman atasaish wajukmainkita nuna pachis jintinkagtin uchijai augmatui
Apag uchin ujawai chagkin wampash najantaish tuwiyag jutaiyaita nuna
Uchi aidau diita dekashmaujin iniimainawai
Wagka chagkinash yajagjaish najanmainchawaita
Tuu ainawa wajish yajagjai nuwigtu kaapjai najantai aiudaush nunú dakumjata
Uchi aidau dakumjamun diisag wajupa kaap atsumnawa nuna dakapainawai
Jintinkagtin uchi takagtai wajasa diyawai nuniak shiijash dakapag juwina nuna anemtikawai
Jintinkagtin uchi augmatbaun agawai
Dakumjamu diisam wajuk wampachish najantaita nunu agagta
Jintinkagtin uchi antuktinme shiijash agajag tusa aujui
Jintinkagtin uchin tinamui takatain pag. 171 Uchi jintinkagtinjai aujui wajuk juki awantuash najanawagtatua nuna pachis
Jintinkagtin yaimpakmatai dakumjamu diisam patasa yutai najanata
Jintinkagtin suwawai achu duken tsupigbaun, dutikam jintinkagtin yaigkam najanainawai
Uchi diita anentaimaujin chichainawai nunitai jintinkagtin papinum agag anujui
Jintinkagtin wajuk chinchaki dukejaish jakitaish jimainaita nuna uchin ujawai
Jintinkagtinush wajukatig wisha atumjai dekattajai tawai
Aishmag nuwajai nugkutai aidau
Jintinkagtin nuwa aishmag aidau nugkutain iwaintawai
Uchi nuwaush aidau tarachin nugkuinai, aishmag aidau itipkan nugkuinawai
Jintinkagtin jigkai waaji najatkamu aidaun uchin inaktawai
Jintinkagtin nuwak ditak jigkai ainaunak wegaja nugku ajakui tusa uchin ujawai
Jintinkagtin kam kam uchin akanag ijumui,wegagmau wegantun tinamui,dutikam nii wakegamun etegkeawai, apatuk diyawai betekash aina tusa
Dekatkau wajau papinum wajupa kumpajish nagkimash egkeatig nuna agagtatui
Wasugkama nagkanmaunum jintinkagtin iniimui
Jintinkagtin tinamui takatain uchi jeen dakumkatnume tusa
Maki makichik uchi jeen dakumkamun augmatuinawai
Uchi diita takasbaun etsejuinak juna tuinawai
Jega jegamaun wainkamujin augmatuinawai
Jeentin jega jegamku takatain iwaintak ujawai wajinum atsumtai ainawa nuna pachis, aantsag ujawai wajuk jegamtaiyaita nuna, pachis ujawai muun chichagkagtak aajam takasum pujustajum tiuwai nuu uwaemaitsui tusa
Uchi inimainawai nii anentaimas wakejamun, wajuk jegash jegamainkita nuna pachis
Jintinkagtin, uchijai augtainum kaunawag muun chichau antukbaun patas augmatuinawai
Jintinkagtin antawai uchi chichagtai, muun yacha jega jegamin ipaam ujajatkati tusa
Jintinkagtin uchijai patas anenawai diita patayi jeega jeegamau wainkamun
Jintinkagtin nuna diinak yujas uchin iniawai
Tikich nugkanmaya jeega aidau
Jintinkagtin shiig aneas, juu dakumkamu jitusjuum distajuum nunikjum augmattsatajum tawai
Uchi chichagtai shiig puyatjus antujuk iniawai
Jintinkagtin, uchi tamaun agas juki, ujawai jeegak jeegamtaiya wajuku nugka ainawa nunu diisa tusa
Juju agagbau nunu jintinkagtinjai ijunjajum ausatajum
Uchi aidau dakumkamu diisag etsejuinawai
Uchi aidaush diitash jeenig yaimain ainawai
Jintinkagtin uchin ujawai, takakjumesh tsakaja wegakjum unuimagtatjume tawai
Jintinkagtin uchin ijumag chichawai nuniak jeega jegamkami yaijush iina augtaijin tawai
Ii chicham umiktin shiig aneasa pujustasa
Mina kumpag shiig wasugkamtaijun dakumjai
Ikam batsamin ainawai tujash yamaik waignatsui numi aidau ijina emamu asamtai yumainji atsutai shimawai atushat nuwigtush jinawai yutai atsutai
Uchi 4 mijan ajamu takastin takastin ajamu
Calle Morococha 152 - Surquillo
Jintinkagtin, uchin ujawai yakii ainawa tikichish yujag yuidaush
Jintinkagtin iwainawai tsegkenan, chagkinjai
Yujág papinum dakumjamu tsupigmbau aidau; yaas (chanag, apu, yaig); apai, inak (apu, yaig); achu (apu, yaig); nuwigtu numi esajam tsegkenjai ayaimu; chagkin
Jintinkagtin, uchi aidaun, yujag tikich nugkagmayan dakumjamun, iwaintawai
Jintinkagtin uchi aidaun iniawai: yujagke daajish tuu ainawa
Uchi augmatuinawai yujagken, jakitin, nuwigtu niimen diisag
Tikich nugkanmaya yujag dakumkamua dusha iinia yujagjai apataka diyamash tujai betekaita
Jintinkagtin uchin ujawai, juju yujag aina duka, tikich nugkagmaya yutaiyai; nuniu asa, iina nugkenig tikishnan kaunin ainawai tusa
Antsak uchin ujawai yujagke daajin, nuwigtu wajuku niimesh ainawa
Dakumjamu pachimjamu shiig diisam ikagta
Uchi aidau diinawai, jintinkagtin, tikich yujag dakumkamu iwainamun
Uchi nuwaush, antsak aishmagkush aidau, yujag wakesa yutaijin etegkenawai, nuniak augmateinawai wajukukita yujag wakese yutaijish
Jintinkagtin, uchi aidaun tinanmui, papii takatain, jakimtijatnujai
Jintinkagtin ikaunmattawai: yaas, yumug, wakam, akagnum, kugkuk, kugchai, daum, taperibá
Jintinkagtin, anentaimsa adaitain, uchin augtawai
Uchi susata papi takatai pag. 21 tijigjai
Jintinkagtin ayamtainum kunchai nejen ejewai
Nuniak shig esetus diinawai kunchaish wajukeawa nuna
Jintinkagtin uchin wakemitkawai wasugkamtai najanat umikmaun iwaintak
Jintinkagtin, uchin, kuashat jigkai aidaun iwaintawai, nuniak iniawai
Augmatus nankagkamtai, jintinkagtin uchin ujawai jigkaijai, tikich wasugkamtain
Jintinkagtin juwawai unuimatainum, kampatum yujag yuchatain aidaun
Nuniak uchin ujawai, wajuk dekauwaita yujag etegka yutash, wagki iina nugkeanig yujag yuchataish ayau asamtai
Tuu ainawa, yujag yutai aidaush
Uchi aidaun, dukug, nugkui pachis augmatbaun antuinawai
Jintinkagtin, uchi aidaun, iwaintawai tagkáana yagkujin, nuigtu tagkana wachijin
Uchi aidaun, jintinkagtin ujawai: tagkaána yagkujakuig, tagkán ajak ajakmat nagkamnawai tusa
Jintinkagtin iwaintawai wain, machitan, palanan, chagkinan
Ipamata uchi apajijai aniashkush dukujai, ája ajamtina nunu takastin
Uchi aidau etsejuinawai diita batsatkamujinish
Jintinkagtin ayamtainum jegaa, uchin ijumag ujawai wajimpaita Anénkash
Jintinkagtin uchi audaun iniawai
Nagkanak etsejui tikich pegkeg ajakma yuwatasa takatai aidaun: tugkitken ajanui paampa, mejesh, piria; yumin susati tusa
Wagka aishmagkush ajaknash anenjatsuaki
Apag, dukug, uchi aidaun uyunak wekaesan ujawai, dekatkau ajakmataiya shaa, nuniakug duse; juju tsapakui tsanim, paampa ajataiya tusa
Makichik waa taimunmash, wajupa ajakna ajawa
Uchi takasbaujin iwainaktatus, dakumkagtawai wajina takasame nuna
Jintinkagtin uchin tinamui papiin pag. 51 numian nuna dakumainawai ajak ajakmamun diisag
Jintinkagtin uchi aidaun aga jiyaawai, dutika batsatui wasugkamtai aidaun
Wigkajai jakimtikata uchi nugkuaju jintinkagtinun emtin waja nunu, tuja samekbauwai jakimtijata uchi jintinkagtinun ukujin waja nunu
Jintinkagtin uchi aidaujai apachji jeen shimawai, Etsa Ajaimjai augmatbaun, antuinak
Jintinkagtin uchin papii takatain pag
Aishmag aidauk úumjai dekapsagtatui nuniai nuwa aidauk tewa yaigjai kuntin dakumjamun tuku ajuawagtatui
Jintinkagtin, uchi aidaun, kuntin dakumkamun iwaintawai (kashai, bachig, kawau, paki) Uchi augmatuinawai iwaintamua nuna pachis
Antsak iniinawai: Wajinak yuuk ainawa, juju kuntin aidaush tuwí batsatua
Jintinkagtin papii muun wegkagmanum kuntin dakamtika mautai dakumjamun iwainawai
Uchi aidaun iniawai dakamtika kuntin mautai aidaush tukita, jintinkagtin uchi adaimaun papinum agawai, aantsag adaichamunash nigki agag emawai
Chigki aidaun dakumkagtus wasugkamak iwainawai
Jintinkagtin iniimui: Atumesh tsawaish waji takaugme, kashish waji takaugme
Uchi aidau, tsawaish kashish wajinak takau ainawa nuna augmatuinawai
Ujajam anujata tsawaish waji takaume
Jintinkagtin uchin papii takatain tinamui nuwigtu papinum dakumjamu aidaun S3 nuwiyanashkam
Jintinkagtin uchin papii takatain pag. 73 tinamui
Jintinkagtin augmatbau antukam, jakimtijata dekaskea nunu
Jintinkagtin uchijai Jempe augmattsamun patasan augmatuinawai
Uchi kuntinu daajin adayak augmatuimawai tuwig wainkaush ainawa aniashkush yaa augmatmaunak antukajuita
Batsatkamu afiche dakumjamu ayaun jintinkagtin iwainawai
Nuwigtu batsatkamunum jinjash diimainai
Jintinkagtin uchin papii takatain 75 tinamui
Sup uchi juunikag etegkenawai jim kuntin dakumkamun afichenum anujatnun
Jintinkagtin yainkam etejaje afiche agagtinun
Kuntin amuegak wedau dakumjamu
Kumpaji aidau eem weta, ukunum wakitkita aatus ujainawai
Uchi kuntinun achiktatus jintaá aintug wekaesamu dakumkata nuniakum kumpajum ujakta wajuk kuntin pujamunmash jegamume
Chigki kuntin aidau dakumjamu
Uchi aidau ejesmawai jintinkagtin ejesmamun antukag
Uchi aidau, kuntin, chigki aidau daajin aneakmaujin adayainawai, nuniak waji kuntinnak, waji chigkinak shiijash wakenaita nuna etsejui
Antukta jintinkagtin augbau nuniakum kuntinu pachis ausa nunuiya anujata
Antukta jintinkagtin chichau, dutikam aikta
Jintinkagtin anemtikawai anentaimsa adaitan
Jintinkagtin uchin papii takatain tinamu
Jintinkagtin tinamui dakumjamun pag. 97 awa nuwiyan
Tujash nuu tamash puyatjus antachu nuniak uwejijai ima senchi wasugkamu, nuniak dukujin tawai, wagka tikish aidaush najanainatsua, ayatak plastico najankamuwai egkeg yuinawai, au ima pegkejai wamak dijaja uminka tewa wasugmainai tau
Dakumjamu diisam, iniimunmaya dekaskea nunu sapagkeata
Itugmainaita wajii ibau plástico aidaujaish
Jintinkagtin takatain 105 suwawai pachimja takastinjai
Jintinkagtin duwe jukimujin ejega iniimui
Jintinkagtin uchi papii takatain tinamui nuniak iniiawai
Jintinkagtinjai duse augmatbau ausata
Jintinkagtin, uchin ujawai yutai pegkeg aidau yutan, nuwigtu ujawai wajinak, yaunchuk muutash waimaktasah yuchaush ajame
Dakumjamu shiig esettsam diisam sapagkeata amesh tuwi wajamume nunu
Jintinkagtin iwaintawai dakumjamun Pág. 125
Jintinkagtin yutai pegkeg juukbaun antsag besekunashkam inakmawai
Jintinkagtin yutai ajakmamu juuka ikaunmamuk papagmaunum pataja kuwitamka tsuwamjamu yutayai tusa uchin ujawai
Jintinkagtin papii takatain T3 uchin tinamui
Uchi aidau anentaimaujin chichainawai nunitai jintinkagtin papii wegkagmanum agawai
Uchi maki makichik nawejai kampatum ajakma yutai aidaun juwaawai
Jintinkagtin takatai dakumjamum uchin tinamui, nunik tawai shiig esettsam diista, nunikam dakumkamunmash waji wainme daaji adaikata
Jintinkagtin papii takatai uchin tinamui
Maki makichik uchi aidau dakumainawe papii pujunum, apajish waji namaknak mainiawa nuna
Makíchik uchi najanattawai wej namakan
Maki makichik uchi batsatui ditash ajuntuk mawagtatus
Namak nish nimtin aidau uchi najankamu. nuniashkush dukajaish najanamu amainai
Uchi aidau augmatuinawai diita agseajai ajunbaun
Maki makichik etegkeawai namaka niimen diisag
Maki makichik juki namakan apujui tsentsagbaunum nunik umpuiniag emainawai
Kuwaegak wegamunum jintinkagtin tawai anig wajantajum tusa, iniawai yaa pujawa, eemkash, inagnamunmash
Jintinkagtin iwaintawai nnamak dakumjamu aidaun
Jintinkagtin anémtikawai uchik, bauts, pepen aidaun yumainchau ainawai, atak muun wenakush wajukmain ainawa nuna diisag
Jintinkagtin uchin iwaintawai wej shimpi wagkujin dutika uchi aidaun iniawai, juu wagkujiya juwish wajuk wasugkamtaiyaita
Jintinkagtin bachig dakumkamun inakmawai
Jintinkagtin uchin tinamui, takatain pag. 161 jintinkagtin yaigkam augmattsamun aujainawai
Jintinkagtin ayamtainum taa uchin, tinamui kaap najanamun (chagkin, suku)nuwigtush yajagjai najankamun (wámpash)
Jintinkagtin uchijai diita aimkamujin jikatus diinawai nuniak tuinawai tujai awantua najantai aidaush katsujam pegkejash amainaita nuna
Jintinkagtin tinamui takatain, aantsag dakumjamun pag
Dakumkata yajagjai, tikish najanmain aidatsuak.
Jintinkagtin papii takatai tinamui
Ii batsatkamujin pataa aidauk chagkin najantanak kajimatkiag wenawai tusa uchi aidaum ujawai
Jintinkagtin uchi augmatmaun agawai
Jinkinkagtin uchin ujawai dekas puna bikajai tusa patattsa ekeni yutai najanami tusa
Jintinkagtin uchin tinamaui takatain pag. 171
Uchi jintinkagtinjai aujui wajuk juki awantuash najanawagtatua nuna pachis
Jintinkagtin suwawai achu duke tsupigmaun, dutikam yaigkam najanainawai
Uchi diita anentaimaun chichainawai, jintinkagtin papinum agawai
Jintinkagtin nuwanun nuwigtu aishmagnun nugkutain aidau, iwaintawai
Jintinkagtin tinamui takatai pag. 185 uchi jeen dakumkatnume tusa
Uchi inimainawai nii anentaimas wakegamun, wajuk jegash jegamainkita nuna pachis
Wajukmainaita muun jega jegamta dekachu, dekaun ipashkush, jintinkagtin jikatus antawai uchi chichagtai, nuniak ujawai, tuke muun ipatia, minag aidaush tuu ainawa, jega jegamtaish, antsag wajuk nagkama jegamtaita nuna ujatkati tusa
Dakumkam jakimtijata atum wainkabaujum
Jintinkagtin uchin ujawai ii batsatkamunum wegaja diismi wajuk jeegash jeegamjamu ainawa
Jintinkagtin nuna diinak yujas uchin juna iniawai
Uchi waketug kauna nii jeega wainkamujin dakumainawai, ashi umik, wajaki kumpag. ujawai wagkag dakumkae nuna pachis
Muun Juan Qantu pujawai yakat Huancavelica, nuwig senchi tsetsekai, tuja jegak nugkai kuweja jegamkamui, yumi yutak wayawai tusa jee dukugkamui chijishi kagaku ainauwai, aantsag makichik waiti aputusmauwai, tsapui niimtai najatkamui
Jintinkagtin takatain aujui, uchi wajuk takasagtatua nuna pachis
Uchi chichagtai shiig puyatjus antujuk dekas uchin iniiawai
Juju agagbau jintinkagtinjai ijunjajum ausatajum
Uchi aidau dakumkamu diisag etsejainawai, wajína takainawa nuna
Jintinkagtin uchin ujawai, takakjumesh
Jintinkagtin, uchin tinamui takatain
Dakumkamunum uchi takainaun wainkag, chichas etsejainawai
Jintinkagtin inimui amina jeeminish amesh tuu takaume tusa
Jintinkagtin uchi ijumag ujawai, nuniak jeega jeegamkami yaijush iina augtaijin tawai
Agag uminawai waji atsumnattawa jeega jegamunmash
Uchi aidau wajuku jeegash atatua nuna chichainawe, umiktinjai
Jusha nayantsanum pujuwai yuwai namakan yamaik shiig kuwashat yujakag yuwinawai aents yutai ampija utsamun
Uchi 5 mijan ajamu takastin 5 ajamu takastin
Jintinkagtin ikaunmattawai: yaas, yumug, wakam, akagnum, kugkuk, kunchai, daum, taperibá
Tutuwea najanamau diisam, najanata aminu
Jintinkagtin uchijai muunta kuntinush jeen weenawai wajuk kuntinush mautaiyainta nuna dekatasag
Jintinkagtin tinamui papii takatain pag. 93 augmatbaun jiktinme tusa
Jintinkagtin uchin tinamui takatain pag. 169 Uchi jintinkagtinjai aujui wajuk juki awantuash najanawagtatua nuna pachis
Uchi 4 mijan ajamu takastin 4 takastin
Uchi 4 mijan ajamu takastin takastin
Jintinkagtin ikaunmattawai: yaas, yumug, wakam, akagnum, kugkuk, kugchai, daum, taperibÆ
Jintinkagtin, uchi aidaun, iwaintawai tagkÆana yagkujin, nuigtu tagkana wachijin
Uchi aidaun, jintinkagtin ujawai: tagkaÆna yagkujakuig, tagkÆn ajak ajakmat nagkamnawai tusa
Ipamata uchi apajijai aniashkush dukujai, Æja ajamtina nunu takastin
Jintinkagtin ayamtainum jegaa, uchin ijumag ujawai wajimpaita AnØnkash
Jintinkagtin iwaintawai dakumjamun PÆg. 125
Alexis Alberto Tuesta Moya Archivo DEIB-Digeibira
Jose Bernardo Alcedo Nro. 573 Lince, Lima Perú
Wenujuk atsugtawai, tujash chichajai, kuwichjush atsugtawai, tujash antajai, pipíchitkun nuniashkunush muuntaitjai tikich untsujuinakuig tuké senchi shinajai
¿Dukujush nuwauchijaish wajinak pachisash chichainawa?
¿Awajún aidau apajuiji nugka najanauwa dusha daajish yaita?
Agagmau ame ausattam nunu nunap pachis augmattsattawa emtikam titag takumek dekatkauk dista adaikamuji nuwigtu tikish anentaimsa diimaina nunu, nunikamin, yamai ipajame anentai jukim amina papigmin juju inimau aidau aikta
Iina nugken kuwashat waji ayaa nunu eme anentsa diitan yaijatmaina duka yaunchuk batsamsamu pachis augmatmau agagmau aina nuwiya ausami
Kumpanam Apajuíjaig mai muunchik Manseriche tawa nuwi puju ajakui
Manseriche tawa nuwig awai jimag muja shig muun wajaju, nuwi Kumpanam Apajuíjai pujuinau
Apajuí nawanji shiig pegkejush wakejusa diimain ajujakui
Tuja Kumpanam, niina jee waitijin wajasa Apajui nawanjin tuke tsawantai diyau
Duwi iina muunjig ajantus kumpanmanak diijakui, nuwi ijus yujainakug untsumtsuk, ipattsuk bitat yujajakui
Yaunchuk batsamsamu pachis augmatmau ausam nagkankum, iniimau aidau aikta nuwigtu amina papiigmin agagta
¿Aents augmatmauwa dusha tuwig batsamin ajami?
¿Apajui nawanjish wajuk ejapjukami?
nuninun najanauwai dutika nugká senchi yututsuk apusaiwai
Roque Paniura agagmau, bakichik chichamnak chichau quechuan batsatkamu Fuerabamba tawa nuwiya
Agagmau ausa antuka umitain wajuk takataimpaita nuna yaigtajame, jujú iniimau aidau aikta nuwigtu papiigmin agagta
Inkarriy kuashat batsatkamun ijajak wekaesauwai
Fuerabamba tawa nuwi pujawai juna agajuk
Kumpajum aidaujai ijunjam shig jitusam dakumkamua nunu dista nunikam jujú iniimau ainau aiktá
Awajún aidauk ajakmatasag wai najanin ainawai duka waik numi etsakamui nugka pukui ajak ajaatasa, kashinia nuwi ajakmattaku pujusa umitia duka shigki shig katsuaju juki kakajus kupinmainchau nuwigtu kijinush wajakin
Tuja ii papii agagmau ausattag duka iwaintugmaktatui dekas tuwita utugchatash nuna nunika iina patayi nuwigtu ii batsatkamunmaya ainaushka dekatnume tusa chichamjukmi wajuk ajakmamainaita ajak pachimjaish nugka pegkeg tuke ajak tsapau atii tusaish
Nugka Chuu batsamtaiji ainauk wainnawai Amazonas nuwigtu San Martínka nuwi, tuja antsaik wainnake loreto, La Libertad nuwigtu Huánuco nugke aina nuwishkam amamak wegau
Kajesa diimaina duka kuashat wiakchameatatus maquina apujus takainak makichik ajaknak ajaawag takaina auwai juju kuntin aidaun emegkaa duka, ditak ayatak ditanunak kuwishkin muunta jukiagtatus anentaimtug takainawai, nuwai dekas kuashat agkajunash emesek emaina duka wamkes atakesh pegkeg emamainchaun
Tuja nunu sujuktin wegantu aidauk kuashat kaweg wegai, batsatkamunmaya takasa pujutai aina duka untsu megkaegak wegawai
Dekas shig nejeati tusag kuashat ampijai takainawai nuniu asa nugkak tsawan wegakug ajak tsapamainchau wajastatui, antsag ajakmamainchau wetatui
Kampatum kumpagmijai ijunjam jujú takastin umikta
Kumpajum aidaujai chichasta nunikam pataim ujamaina nunú najanatajum nuwigtu batsatkamunmaya wajuk ajakmatash ajakmamainaita nunú nuwigtu kuntinush aidau batsamtaiji kuitamat pachisam
Batsatkamugmin tuwa wakesa diimain awa nunú dakumkata
Agagmaunum niime pachis augmatu wainkumek tsentsakta
Nunú apaji jintintuamu unuimagmau ajau Alfredo Rojas Flores, shipibo-konibo aents, ninka muun jintintuamunmayan dekamujin juki, egawai wajuk shig yuwa batsamainaita nuna dekatkauk niina patayin nuwigtu niina batsatkamujin, abautin nugka ukatka ukutainum takatan antsag kuchanmaya maa yutan dekau
Nii augmatmauk jujuwai, juka nagkamnawai augmatmauk nii anentaimjamujin yapajiamua nuna nuwa aneamunum
Tujash nigka yamaik uchichui yamaik nigka muun wajasu nunik nuwenau Callería tawa nuwi, (distrito daajig calleria, Coronel Portillo tawa nuwi pachitkau). Batsatkamuk yaktanum tikiju awa nuwi wakekauwaitjai antsag ditashkam shipibo-konibo ainau asagmatai, shig wakekauwai ikam samekbau wajakin aina nuna nuwigtu dujag yumi yututai abaujak nugka ukata nuna shig wakegas diyau
Dekas shig apaji namaka maak ijagmatuau asa agkeasai shig iju ajakua imatiksag nishkam ijutatus wakwgajakui[1] dekas pijipjijai, shipibo-konibo takataiji ajak pegkeg wajakin aina nujai
wenin batsamajaku aents ainau wajuk jintinnuk ajabi nuna unuimau asa, Ministerio de Cultura tawa nuwiya aents tuke pujuu pachisa papii agagmau diyam tawai
Mijan 2008 tin, kené tawa nunu Patrimonio Cultural de la Nación atii tusa papii jigkimui
Aatus, muun Alfredok tsakajui yachi, umuji ainaujai ikamnum wasumkamkiag aja takaamun nuwigtu ajakmamun antsag uweamun wainkiag, nuwigtu namak agseajainchu mautan, dekajainchu mautan unuimaki miniuwai, nuwi nagkamas muun Alfredo dekauwai wajuk miniuwaita dita pujutjish nuna: nigka juju aents wegantunmaya minawai shipibos, konibos nuwigtu shetebos tawa nuu aents wegantunmaya
Ditak aan nagkamna mininawai, dekas muunji wajuk takasag batsamnush ajabi nuna ditashkam dekainau antsag nunii batsatu nunak uchijin aan inagkatkiag nuwigtu jintintuawag mininau
Nunu jintintuamunmak wainnawai wajuk takauk ajabi ajak tsuwamatai wegantunash nuwigtu ajak yujumkaush inagka yutainashkam
Wajuk dita nugka kuitamainawa, nunu diisa wainanwai aents ikam tuke batsamnuk shig kuwitamas nuwigtu ayamjus nugkanak takainau
Dekas dita ainawai ashi kuntinush aidau batsamtaijinash shig kuwitamaina nuu, nunu nuniamua nuwai ashi nugkan ayamja duka
¿Muun Alfredosh Tunak puyatjusash diiyi yuwa pujutan pachisash niina batsatkamujinish?
¿Nuwi nagkaemakish wajina dutikae?
Ame batsatkamugminia aishmag aidauk kuntinun shig main atasag anent dakumtan yacha amain ainawai
Kuntin maa yutai aina duka numi ikamia ijitua emamunum atushat tupagka wegawai, nuniak awajun aents aidau kakajus maasa yujakmaun yumainchau wajase, duwi atsumnawai shig kuwitamsa kuntin aidau maa yuwaku kuntin megkaemain aidau kuwitamau amaina nunú
Tuja anentai jukitasa ausattaji agagmau kuntin kuwitamsa amuekai tusa takatan augmata nunu
¿Agagmaunum dakumkamu awa dusha waji anantain amapawa?
Duwik muun augmatu ajakunmaya dekamu, Proyecto de innovación educativa, FONDEP MINEDU,
Anentaimsa diyamak 2,5 millones tumain dakapa diyamak amukaje numin papiinash jigtsuk kasamak nuwiya 130.000 numi takastajai tusa mamikiamu takantsachu awai, ONG Global Witness tawa nunu aatus chichaman iwainawai Peru wajuk takawa nuna iwainak
¿Aents augmatmauwa dusha tuwig batsamin ajabi?
¿Aents pachisa augmatmauwa dusha wagkag Uumnash atsumnush ajabi?
Ujajatkatasa agatai agagta, augsatin agagmau diisam, aents pachisa augmatmau weganu pataetukam nuniakum wajina takainawa nunu agagta, wajuk nagkamna amuewa dushakam
Kura aidau José nuwigtu Gonzalojai batsatkamu aidaun ijajuinak yujainau namak Pastaza tawa nuwi
Kura Josek nigka yama jinchau jinki ijagkagtustatus wekegu, tujash Kura Gonzalok nigka uweja mai amua mijan takak wekeyin Achuar, Candoshi, Shapra nuwigtu Wampís aidaujai namak Pastaza antsag Morona tawa nuwi, nuwigtush shig dékau dita wajuk batsamin ainawa nunak
Jasta yamai dekattame, tiu kura Gonzalo nigka dékau asa
Nuwashkam uchijijai ataktu yuwinau nunu yujumak ampigmaun yapajainau asag, tuja nigka aishmagkuk kurajai chichak ataktu wakitki jeganta ekemsau chichak
¿Tujash niish aishmagkush wagka yuwashme?
Jujú iniimau aidau aiktá
¿Waji eme anentsa dimain aidaush wainkaume juju augsaum nuwish?
Dakumkamua nunú shig jitusa diista nunikam iniimau aina nunú aikta
¿Amina jeeminish, yamaish takainawak yujumkan inajuatasash nuwigtu yumi shikiktasash duwejai najanamu aidaujaish?
Tikish nugkanmaya unuimat juki minamua nuwai yamai datsa ainau batsatkamunum iwayinawai jaanch ainaun nuwigtu jegá takatai ainaun tikishnumian nuniak iina muunji takaajakmaunak kajimatkiag weenawai, nunú tikish nugkanmaya itaa takamu aina duka shig pegkegchau jata sukagtin ainawai, nunú diisa dekas ataktu inanmainai uchi ainaujai takaku iina muunji takaajakmauwa nunú, apijut wegantun nuwigtu pinig najanat wegantu iina muunji takaajakmauwa nuna pachis agagmau aidau augku
Agagmauwa nunú jimagtukjum senchi chicham jikjum ausatajum
Awajún aidauk, ainawai 55,000 aents, dita batsatuinawa Amazonas nuwigtu Loreto, aantsag ujumak awajún aidau batsatui San Martín nuwigtu Cajamarca
Ruraq maki tawa nuwi iwainamunum, dekas shig dekanae aents aidau wakejusa diyamu uwejai takasa pinig, ichinak nuwigtu buits najanamu aina nuna iina muunji jintinkagtuamun, aantsag dekas iwainawai iina pujutjin, dekas sujamu wegantunmashkam shig wantinui wajuk takasmauwaita nunú diyam
Unuimat uwejai takatai aina duka nuwa yacha aidau dékamujiyai, ikamia ayanu juki takaku iman iwainamua nunú
Atsumtai takastin aina duka yuanchuk nagkamas iina muunji takasmau ainawai; nuwa muun yacha aidau junak shig takatan dekainawai duwejai najantai aina nuna
Augmatmaunmash wainnawai duwejai takatak; jujú takaamu ainauk dekas shig iwainawai iina pujutjin
Yamaikish kajimatchua ainawai iina pujutinak duwejai takatan yacha idauk nuniu asa tuke takainawai atsumamun umigmamainak egkeja nuwigtu shikika yuwatag tamaunum
Jujai ditak iwainmamainawai dita batsatmaunmak
Pinig aidau najanatasa atsumamu aina nunak nuwa pinigka najanin aidau ikamian juki takainawai, ditak shig dekainawai wajijai pachimja pegkeg najanmainaita nuna
Kajimatkipa chicham etsegmau augsatin agagmauwa duka tuwi jegantasa wakegaji nuwigtu waji mamikia pachisa chichastatji nuna etsejui, waji nagkaemakiuwaita nuna etsegkata tau asa, antsag wajina taku tawa nunashkam etsejui
Augsatin agagmauwa nuwi unuimagtin apusamua duka chicham etsegkatasa agagmauwai
¿Wagka eme anentsajish diimainaita iina muunji dekaajakmaush?
¿Batsatkamunmaya nuwa aidau takaina dusha wajuk amesh diyame?, ¿yamai uchi aina dusha eme anentus diinawai tamek?
¿Dukug dakumkamunum puja dusha wajukeawa?
Jaanch esajam apagmauwai, duka túnica nugkutia dutika nugkutaiyai nuwigtu nugkuu ainawai aishmag, nuwa aantsag uchi aidaushkam
Kushma najanmauk makichik semanayai najanmainai, dékatkauk, ujuchin jukiag kutaminawai nunikag yajuinawai nuwi jaanch najanmain emainawai
Duka, Kushma ajut wajasua nunu ajanum takaku jukitin, tikish jega pujusa nugkugtin nuwigtu tikichianu jistakesh jegakui nugkugtin
Duwi yaunchkek kuashat uchiji ajamu akug dukug muunta nunú ujuchin kutama wajakui uchijin kushma apajatatus (Johnson,
Kushma apaamuk aishmag nuwanujaig betekchauwai
. tikishnashkam, tikish iinia aina nujai betek takainawai, untsu yamaiya nuwig shig yapajinae Kushma apaaamuk, yamaik maquinnum najanamu aina nujaish takainawai tocuyo tawa nujai
Tuja untsu nuwa aidau, yaunchkek intashi tsupimaku ajakui nuwigtu nijajiyishkam tsupimaku
Jujú iniimau aidau aikmi
¿Wajupa tsawanta najantaimpaita?, ¿wajukuita, nunú amina chichamjumin tita?
¿Wagka Machiguenga aentsuch kampatumash kushmash ajumainaita?
Augsata chicham tishipsa etsegku agagmau, wajuk pekaa agagmauwaita nunú ejeeta nuwigtu wajina ujajatkatasaya agagmauwaita dushakam
Ímanai dekas, ajanum ajakmawag takau aina nunú chichamjuktinme tusa tamauk wajuk kuwitamkaish takamainaita emestsukesh ataktush tsapakmataish takamainanu anentaimsa, yumi, nugka nuwigtu numi ayaa nunú nugka anettsa takat, numi ataktu ajakmamu, makinjai takaamush pegkeg nugka emestsuk ajash takamain aidau
Perunmaya ajanum ajakmawag takau aina nuna utugchatjig akanja kuwichik takamu aina nuwai, nuwi diyamak kuwashtai makichik ajaknak ajaawag takaina duka, nuwi wainnawai tinamag ajakmawag takainatsu nunú, nuwai dekas nugka emesea duka nuwigtu kawashat aan takatan unuimatuk weenawai
Utugchat aig, ajanmaya sujamu ainaunak tikish país ainaush shig wakesa sumajam aji, 40 taya imaan paisnum sujamu ajutjamui, chujuin aina nunú sujamu, jiima sujamu, kinua sujamu, juka India nugkanum sujunnawai, aantsag China nuwigtu Japón jegawai kai sujamu
Minagri dekaapa diisa tawai, Perúk wantinui uweja mai amua dekatkau país ainau ashi nugkanum yujumkan sujin aidau tamaunum, tuja yaunchuk pujumiaji dekatkau espárrago sujamunum, kinua antsaik maca sujamu; kampatumnum patatkau kai nuwigtu alcachofa sujamunum, ipak usumtanum patatkawai pimientos ujuja sujamunum
Nagkanku taji, iina paisjin kuwichik shig takamu akug bachikish ajanum ajakma takau aina nunak emegkakchattawai, ashi nugkanum kuwishkinum utugchat batsatmau awa nuniu aish
Chicham tishipsa etsegmau umiamu ayamjus nuwigtu dakitus chichaujai
Peruk pachitkawai mai uweja amua país aidau yujumkan sujin ainau ashi nugkanum tamaunum nuwigtu 40 taya imaan tikish nugka ainamunum iwayag sujawai ¿Wajina shig wakejusajash sumainawa?
Yine aents ainau chichameg, antsak Yine tutaiyai, pachitkawai familia lingüística Arawak tawa nuwi, tuja chichan ainawai Ucayali antsag región Loretoshkam; Atalaya nuwigtu Purús, Ucayalia awi
Alejandro Smith chichak tawai, yine aents ainau antugkata takuik, Jujú batsatkamunmak shig dekau amainaitji nuwa takatji tuwita nunú
Tuja dita wajuk batsatua nunú apatka yine nuwa diyakuik wainnawai takat akanja diyamunmak nunú betekak akandaiyag takainawai; iwainamunum wainnawai, nuwa ainaushkam dekainawai kuntin mautan antsag namak mautan aishmagjai betek
Nunú wantinui yine aents aidauk initii nagkamas ditak namak muun aina nuna yantamen jeenak jegamin ainawai (Álvarez et al
Jujú aents aidauk dita ajakmamujinak sujin ainawai, aantsag sujuinawai numi aidaunashkam yakat Atalaya nuwigtu Sepahua tawa nuwi, duka awai departamento Ucayalinum
Aatus takainawai nuniak chichamjuinawai eme anentsa diitan, dita nugkeniak juki takaamua nuna, nuwigtu makimakichik aents ainau dita patayijai chichas shig kuitamsa atsumamu takatan chichamjuinawai
Yine aents aidauk, yaunchuk dita muunji takaajakmaunak kajimatuinatsui nuwi wainnawai usuumamuji ainau ajak numi genipa tawa nujai nuniashkush suwajai, nunak nampeg muun awa nuwi usumaa ajaku ainawai. tuja Alejandro Smith tawai , junak takainau amainai dita muunji yine aents aidaunum suwa augmatmau awa nuna anentaimas, antsag wajuk dita nagkamnawag miniajuita nuna iwainau asamtai
¿Wagka namaká uwettsach batsamin ainawa?
Dakumkamua nunú kumpagmijai shig jikattsam dista nunikam jujú iniimau aidau aikta
Perú ikamji, Alto Marañón, batsatuinawai Wampis nuwigtu Awajún aidau, tuja ditá pujutjig puyatjumain megkaetanum jegawai, wagki petroleon nuwigtu kuri takau ainau dita batsamtaijin utsanawag takainak ikaman emesainamunum
Jujú takat ainau dita batsamtaijin emestawai, dutikamu asa namak, kuntin egamka, yujag juuka yutaiji megkaegag minawai
Nuwigtu, yumi pachisa augmatmau wainkattaji, Kukama pujutjiya nuwiya
Kampatum kumpagmijai ijunjam, agagmau ausatin augsatajum nunikam jujú takastin aidau umiktajum
¿Jusha namak dakumkamunum wainag dusha tuwiyagkita?
¿Jikamsa chichataish wajupa akanja agagmauwaita?
Makichik utugchat iina nugken ukatuk wegawai Yumik aan senchi emesam wegawai Jujú utugchata duka epegkami Atsumaji iina yumiji wajuk iwagmainaita nunú Nunú dutikashkuik, ashi ihamainnum jegattaji
Yumik iina pujutan sukagtinai
Makichik chicham akanjamu agagta juju chicham aidaujai nagkamnau aidaujai
Tikich aents pachisa agagmau ausami: Kukama pujuti dekamu
Kukama aents ainauk tuwinawai, namaká pujutjig ajawai tusa: aentsjai tuke chichawai tuwinawai, pujutjin diisag nuwigtu wajukeawa tsawantinish nunashkam diisag; wajukuita nuna (jaanchji) tuke yapajinui; agkajun yamagman jiyak tikish ajakunak epeawai
Yuminum batsamin aina nuninun taku tawai (tsugki aidau, apupu aidau), aniashkush wantinui yumi muunji tamau nuwigtu yumi wakaní tamaushkam
Marañonnum kuwashat ukaeyi jakeamu awa duka lancha muun ainau tsukaatiji kanu tsakat aidaun ukawai tusa tuwinawai kukama aidauk
Karwara tawa duka tawai namakia aents taku
Agagmaunum tawai aents megkaeyina duka yacuruna aidaujai pujawai namaká initken
¿Wagka nuwa aidaush namakash megkaeyinawa?
¿Wagka kuitamainaitji iina namakjish?
Makichik Yacuruna amina namakjumin dakumkata
¿Aents dakumkamunum wajaina dusha wajina dutikainawa?
Jujuu jata jusha waji ampik tsuwamamainaita nunak ashi nugka tepaja nuiya yacha aidaush ejegainatsui
Ausagmi juu papi agagbauwa nunu nuniaku dekami dekas juu inia tsuwamatai aina nunau pegkegji nuwigtush wajuk tsuwajatua nunu pachisa
¿Wajina takawa nuwa dakumkamunum waja dusha?
¿Waji papi ainauk asatjiki?
Dekatkauk ausata chichatsuk ayatak anentaimsam tuja awagkim aukum senchi chichakam ausata nuniaku iwainaktatme dekas tuwita shiig iwainaka augmaush tuja imatiksa antumainchau aina dushakam
¿Wajuk augtaimpaita agagmau chichamak nuwigtu dakumkamujai agagmau aidaush?
Chichamak agagmauwa duka ashi augsa amuka antutai ainawai, tujash dakumkamujai agakmauwa duka wajuk shig antumainaita nunú diisa augmainai
Ajak inia tsuwamatai aina nunuka dekas iman pegkeg diyam awai, wagki iyash najaimamunum, tikish jata ampi tsagaumainchaunmash tsuwajatu asamtai
Juju ausa inia tsuwamataig imau pegkejai timau asamtai juna ampi najanin aidau jujai pachimag ampi najana jinawai
Tuja inia ampi iniayai tsuwamainkush shiig kuitamas takamain ainawai nuniashkush makichik dekas ampijatin yacha aina nuna inias takamain ainawai
Ampimatai ainau, numpa iwajin aidau, jata wainmainchau ainaun, iyash najaimamun ampiji ainau ina iyashin iwajin aidau, kuwiman ampiji ainau, wakenum jaku tsuwamatai ainau, wakenum jaku kantaugka ajaptai ainau
Juju tsuwamatai aina nuna senchiji wainkaji kuwashtai tsuwamatai pegkeg aina nunuka
Iyashnum imamu aina nunu: juka tsuwajatui iyashnum awantak nuigtush initak jamunmashkam nuigtush tuwi najaimaji nuna emegkawai
Yamai infografía tutaiya nunú dista
¿Wagka dakumka agagbaush iwainamainaita?
Agaja dakumka etsegbauwa duka yaijatui wamak chicham antumaina nuna
¿Wagka ampin najanin aina dusha ina muunji ampima wajaku aina dunash imatiksa mamiksash dinawa?
¿Waji jata tsawantaish achijatua amina nugkeminish?
¿Waji ajakna takainawa tsagagtasajash?
Tikich aents pachisa agagmau ausami: Bora pujuti dekamu
¿Makichik tsawantaish chichamash antukchaukaitam?
Ejata chicham antashmau aidau nunikam etegkata shiig antumain papi tawa nunú aintsam
Tuja nugka initkenig pujuinawai tawai pegkejam dukug tawa nunú kuitamui tawai aents jata achimakag jakainum tusa. (Delgado Hugo
Juju jutika takamu aina junak yamaikish takainawai, makichik tsawantai makishik nuwa Bora chichaman aimkami, nuwa yama ejapjuka dusha tsanimpa dukejai tsuwamau ainawai uchi senchi kajemtichau akinati tusa untsu nunikchamak uchik kajemtin chichama antuchu akinui tusa
Muun aidau uyumasag nina duka yamai pujutajuig ashi yaunchuk wajuk tsuwamaja pujuu wajakmauwaita nunú unuimatnak dakitainawai nuninak ampimatai apashnau aina duwi ima wenawai nunitai uyumas dinawai dita muunji aidau
Juju agagmauwa nunu ausa ashimkam papigmin takasta
Borak kampatuma imanik kanaka
¿Tuu ainawa wakan pegkegchau aidaush Bora pujutinish?
¿Wagka yamai aents aina dusha puyatjusash ninatsua inia tsuwamatai aina nunash?
Chicham tishipsa etsegmau agagmau ausattaji nuniaku yaunchuk jega jegamat chichamjaku tuwa atsumamu juki takannawa nunú apatka diistatji
¿Aishman aidaush wajina takainawa?
Duka ainau jega jegamtai aina duka shig atsumtai iman ainawai aents ikam batsamin aina nunauk, kuntinush ainau batsamtaiji asa nuniatsui, juka nuniawai ikam kuwashat ayau asa nuwigtu kuwashat wakesa diitai asa
Nuniu aig, jujú juki takamua duka wainnawai yuwatasa juwamunum, uwejai takastin aidau takastasa, ampi, kugkutai aidau, ajaka tsapamtikin aidau, nugkutai aidau, dekaskenmak, jega jegamaunum
Iju wegantu aina nuna duke juki nuwigtu numiji juki takamuk shig atsumtaiyai jega jegamaunum ikamia aina nuwig, jujuwai dekas shig atsumtaiya duka, wagki numi atsakuig jegak jegamaitsui nuwigtu jegak atsumainai
Nuwi wainnawai kampanakIrapay (Lepidocaryum tenue), chapi-yarina (Phytelephas macrocarpa) jega yakí inigkatasa, Kupat-Cashapona (Socratea exorrhiza) jegá patashmitasa takataiyai nuwigtu nagkanku Shimpi-Huasai (Euterpeprecatoria), atsumnawai tanishmagtasa antsag pegmagtasa
Nuwi batsamin aidauk nuna shig dékau ainaitak, tuwi aents kuwashat yujaká wegawa nuwi numi wegantu jega jegamkatasa takatai aidau kuwitamsa anettsa takashmau awai takashmau awai, wagki kuwashat yajuumau asa jega jegamkatasa
Nunú iwaintupaktatui wajupa atsumamush awa nuna aantsag wajupa dukap pujusaiya atsumnawa nunashkam, nuna shig iwaintupaktatai nunú nuniaku kuwitamsa takastag tamaun anentain itatjamatta nunú
Kumpajum aidaujai anentai jukitajum nunikam papiigmin umikta jujú takastin aidau
Aents wajukunum batsatua duka dita diisag waji jegamka pujumainaita nuna shig dekainawai nuniu asag waji ayawa nuna jegamak pujuinawai, dita batsatmaunmak shig unuimatuk atsumamu ajamash nuwiyanak jukiag takainau asag
Shig dukap nenaa jegamkamu ainawai yumi tajaegak ajapnamain disa nuwigtu tanishmagchamu ainawai, ashi ikamia atsumamu juki takasmau ainawai
Jujú dakumkamua nuwi aimjata wajupa niimtina iju wegantush awa nunú
¿Ikamia jegash wajuk jegamkamuita nunú jintiata?
Pegkegchau aidau augmatmau juka makichik takatai, agagmau, makichik aents aujus diisu dutiknai, jiyawai nii ausamunmayan anentain yamagman nunik anentaimas diyawai, antsag eme anentsach diyawai, wajuk nii antuke nuna, iwainamu wainmau
¿Wajina pachisag augmattsati agagmau ausattag dusha?
Tikich aents pachisa agagmau ausami: Aymara pujuti dekamu
Aymara aents aidau wajuk jegamnuk ainawa nunu wainmau
Jujú jegamkamua duka shig anentaimsa diisa ashi wajukunum awa nunú iman takasmauwai tsetsek senchi amaunum pujumaina nunú, wajuk dita anentaimin ainawa iman aidau
Aymara aidauk jegan jegamkug jegama wajakui kayajai ekenag nuwigtu jeeg tsakaskatun
Aymaranmak antsaik wainnawai yumi nugka juki etsapimu jeganum nuwigtu ajak ukatkatnushka etsaptimi aidau, nunin asa ajakmamuk shig neje ajakui
 Aymara Jegamat aidaunum, wainnawai kayajai takatai, duka takatak wainnawai kayajai jegamku makishkish kaya puukmaujaik takannatsui kaya takashmaujai takataiyai
 Batsatkamunum aents batsamin ainau yajash wegamu: yaktanum pegkeg jega jegamja wegamunum kuwashat nugka muuntan anetuk weenawai nunuwai aents batsatkamunum pujuinaunak ataktu awagki dita pujutaijin awemainawai, nuniamunum yaunchuk jegamat ajakunak tegajag emainawai
 Eme anentsa diita nunú atsawai: aymara jegamat shig pegkeg aig yamai aents aidauk eme anentsakesh diinatsui, duwi wainkaush diyam awai
Jujú anentain sukagtawa dekas unuimagtajai tusa anentai atsaun, duwi, megkaekattawapi tunawai
Felicidad Herrero Cozar. 2023 tawa nuwiya jukimui
¿Agagmaunmayash tikish adaikamuji aputumainchaukaitam?
¿Wajuk amesh anentaime Aymara jegamjamu aidau megkaemainnum puja dusha?
¿Datsa aina nuwai yaunchuk jega ajaku aina nunak kuwitamainauk tamek?
Iik anentaimsa kuwitamamkami ijaku jinku wagki ikamak auwai dekas pujutan sukagtauk nunui asamtai agagmau waigkugmek, ajantsam diista machichik nugka agatjamuji atsakuig, tuke egakmi shig kuwitamat wagki kuntin aidauk nuwi batsamin ainawai
¿Wajina pachisaya augmatu tame juu agagmaush?
anuntin aidau dita takatjin nunu diyam imajin awai 483,580 (38%) imajin awai takau akishtai aidau (tsakat mijanji 12 ajamu aidau) ashi ijumja ajakmau pata aidau ikamiag awai (456,750) aishmag nuwigtu nuwa
Takata aents takatan ijuntun takau ainawai nugka chichamjuku aina duke duke najanin ainawai empresa comunitario tawa nunak nuninak umin aianawa waku nimtana takantsaktawa nuna pachis papin shiig uminka takau ainawai nuwi aents takaidaush wajina umiktatua nunash, nuwigtu adaiyin aina pamuk aidaun takatan distin aidaun nunu dita diin ainawa shiig takat weti tusa nuwi yunutkau aidau shiig takastai suimkag su ainawai
¿Jujú dakumkamunmash waji wainme?
¿Wajina iwaintugmawa dakumkamu agagmaunmash?
Chicham dekashmauk usuata nuniakum dekata pujamugmin
Kumpagmejai autakum diista jikattsam dakumkamu disam juu inimau ainanu
Shiig jikattsam diista chichama buuke nuniakum ausata, nunikam wainkatmame wajina augmatua
Chicham antashmau aidau tsegtsakta
Augmattsami ujumak pachisa, mijan dekashmauwai, tujash yacha tikish nugkanmaya (Europa) diisu ainawai iina nugken jutiksan iina ajakjin ajagken, diita takataijin diistatus
Ajagke, ajak kuwashtai yacha aidau adaikamuk
Shiig jikamsam diista agagmau aujkum nui wainkattame waji takatai ainawa
¿Agagmaush wajina pachis chichawa?
¿Waji imanna iwaintugmawa dakumkamush agagmauwa dusha?
Tsegtsakta chicham utugchat antumainchau aidau nubiakum egakta chicham antashmau nuniakum dekata
Shawi aents aidaushkam yujagnak juukag yuu ainawai nantu juniutin yaas, pau, sampi aina nuna
Ana Timoteojai, wegagme Mauela ajajin jukiagtatus
mamajai chichas uwen ainawai
Eke augtsuk, dakumkamu nuwigtu adaitukmau diisam kumpagmijai chichasta
Aents, wajish nuwigtu kuntin aidau pachisa augmatmaush augchaukum nunú pachisam kumpagmijai chichasta
Dakumkamu diisam kumpagmejai chichasta
Tayu kashi shinamun antakug tiuwai juka ikamia yujag tsamainawai juju aidau: kugkuk, sake, shimpi, kunchai, yayu, uyainim nuwigtu ujuts aatus
Dakumjamu diista nunikam kumpajum aidaujai chichasta
Augmau nagkamtsuk, dakumjamu nuwigtu adaikamuji diista, nuadui
b Dakumjamu diismesh, ¿agagmaunmash waji chicham etsegmauwa wainkattame?
Yujag juutai aina duka bakichik takat awajún aents puyatjusa yujagtai ainawai, nuniau asa ditak kuwashat takakush unuimat ditanu jukimunak emetus wenak yujagnash pegkegnum juu ainawai
Yujag ikamia juuwamuk yumi tepeau mijamaunum juutaiyai, nuwi kuntinun maatatus wekama yujag iyajun wainu, dase umpuimakesh nuniachkush kuntin yuwak ajuagmaunakesh
¿Uchi aidaush wajuk pachinainawa?
Juan awajúni, kumpaji quechua aents aidaun yujag juwaakuik nunishtaiya tibaun dekamtikatag tawai ¿Agagmaunmash tuu dekaskesh etsegmauwa yaimainaita?
¿Waji utujimauwa ajutjamsame tujash wajuk takasmume?
Nomatsigenga, aents aidauk ajawai dekamu wajuk yujag juutai ainawa nuna apachji jintintuamu
¿Juwaamunmash muun aidaush wajina dutikainawa?
Agagmaun aujus inagnak, Santos tawai
¿Dekas tawai Santos anentaima duka tamek?
Ajanum ajakmakug yujumak wegantun pachimag ajakmau Paum, kugkuim, butum nuwigtu tikich yujumak aidaun
Juka attsa timauwai iina muunji aatus ajakak yainik tsakaidau asamtai
¿Ya aidau pachinainawa ajakmamunmash?
Batsatkamugminish waji ajakna ajakmaush ainawa nuwigtush iina dekatji ainaujaimpash takaina nunu iniimsam dekaata
Dakumkamu diisam iniimau aikta nunikam kumpagmijai chichasta
Aatus yampis yaigkui Awajun aentsun dutikamu asa ajak aidauk shiig kuitamsa uyugkamui, nunu ajaknak yamajam akinak mininaush takainawai
Agagmau jukimu: Claudio Wampuch Bitap
Yamai papigmin tesakmau najanata dutikam chicham mamikmagmau aina nusha wajinak takug tawa nunu agagta
Kumpajum aidaujai chichastajum nuniakjum papigmin betek
¿Wajuk anentaimtame juju chichagdaikamush?
¿Wagka chicham dekasmin aidaunash aikainawa agagmaunmayanash?
Kandozi aents nuwejai pujau asa ajuwajakui jimag nawanji shigmauch, shig kuitamkamu nuwigtush ayugtutai
Nunu batsatkamunum pujau jimag datsauch senchi wakegaidau nuwan, nuninak wejiaju nuwa sumaktajail Chichasan apaji aidaujai tusa
Bakichik aishmagkua duka nagkamau ajanum takamun, tujash ajak ajakmatain shiig ditsuk takak nugka tauku nuwi ajakan ajaku shiig dekatsuk wajuku nugkanmak ajakash tsapawa nuna dekachu asa
Juna imatikak pujus untsu nuwa nii wakeka sumakmaujin yainkati santia, duse, melon aidaun ajati tusa
¿Kandozi aents aidaush wajuk ajakmataina takainawa?
Nunu batsatkamunum pujau jimag datsauch senchi wakegaidau nuwan, nuninak wejiaju nuwan sumaktajai chichasan apaji aidaujai tusag
Kumpajum aidaujai chichastajum nuniakjum papigmin betek ijuntugjum aiktajum
Nuna diisag kuntin, chigki nuwigtu namak aidaunash kuitamas mainau
¿Kuntin maain atasaish waji atsumainita?
Batsatkamugminish yujag aidaunash wajuk juuka yuu ainawa nunu iniimsam dekaata
Uchi aishmag datsa aidau unuimainawai kuntin maautan, nina apachjijai, apajijai, yachi emkaujai nuwigtu diichji wegantujai
Kuntinun maatasag takainawai kuwashat atsumjatnun jukiag, diita takatain apachji jikmau aidaun, nuwi nagkami yamai iwajug takaidau juju aidaun: uum, nagki, ayam nuwigtu dakamtika apugtutai kuntin pipich, muunkesh achiktasa
Inagnamunum taji pataa Awajun aidauk kuntinnak maainawai dita patayijai yuwatnujin, nuniashkush ipania tikich aents batsatkamunmayajai ajamdaisatatus
Nuniu asamtai pegkejai ikam kuntinu batsamtai kuitamauk, wagki iina apachji muun aidauk shiig kuitamkajui egamak yuwakush, duwi ikamak ayawai kuwashat kuntin, chigki, namak, ajak wegantu yaijatu pujutnum
¿Wajina dekau amainaita aishmag kuntinu main atasash?
Iniimau aimkata: ¿Wajina pachisaya tawa agagmaush?
Agagta amina papigmin egamat batsatkamunmaya pachisam
Ashi aents batsatuk ajantus diinawai ikama dukuji aidaun nunidau asag umiktin tibaunak betekush takaidau
Aintsag awai juk nimtin flecha: choncho, ponchakirontsi, kiriki, kapiromeni, shoronaki nuwigtu kapontso
Juka takataiyai kuntin maatasa
¿Wagka kuwashat nimtin flechanash takawa?
Augsam inagnakum apujata, Tuyas tamau: Nuwa aidaush pachinmainai kuntin eagamaunmak, ditak kuntin yaig aidaun maaumain asag
Nuwa aidau juna takainakjag, shiig kuitamainau duwen, intash, uje aentsdaukesh, yawanukesh nuniachkush tsuwat iyanjai tusa, wagki nunu iyanjamak nunu najanamua nunu jiya inagmaunum esau nuniak pati pujau
¿Wajuku aidau duwejai najankamush wainme kamkaunum dakumkamua nuwish?
Batsatkamugminish duwe takatash wajuk takatai ainawa nunu iniimsam dekaata
¿Batsatkamugminish wajuk duwejaish najanin ainawa?
Tatag aidauk nuwa atsumaku takataiyai pinig wegantu najanatasa, aishmagchakam takau ainawai najanainak
Numi ajau 60X30 cm.
Mamiktukbau aidau paan shiig yupichush antumain
Duwen tuja nugkan juki najanin aidau
Nuniau asag makimakichik dita takatin iwainmamainau yapajias, duwi juwi awai batsatkamu Soccha, San Juan Bautista de Sondorillo, Ayabaca (Piura), juwig ayatak aishmagkuk najanainawai pinig wegantu egkeja yutai aidaun, tuja tikich yantamnumag awai
batsatkamu Yacya, Huari (Ancash), Jujuig takainawai nuwa aidau ijunjag, nuwigtu tikich batsatkamu Caulimalca, Otuzco (La Libertad), juwig nuwa, aishmag aatus takainawai pinig wegantu egkea umutai aidaun
Nuwigtu ayawai tikich batsatkamunmayash ashi pachimtak takainawai pinig najantan nuwa aishmag aidaush najanainawai, aintsag tikich takatnumash takainak yaimainawai
Junak duwen pachimag emainawai, nuniak atsumjatin mamikiamunak pachimainawai shiig nugka nuniashkush duwen pachimag nanegtatus, nunu nanekmauwai pinig wegantu najantaiyai
Juna nagkamainakug nantsemjuidau wakea duwapen aepsag duwe najainak, dutikawag nanenau tenten nuwiya najanam jinaidau pinig wegantu aidau
¿Dekas imanjig ajumainai tamek pataa juju takatan emegkakai, duwi takasmi unuimat iina apachjinu tamaush ¿Wagka?
¿Tu batsatkamunmaya aidaun pachis tawa agagmaush?
Awajunik juju ajakan mamikis dusen nuwigtu shaan ajakmamujin juwaakug takainawai ipamawag, yatsut aidau, sait aidau, uchi aidaujai takaidau, duwi muun ajajinnuk umiau yutain nuwigtu umutai aidaun umika
Augmau nagkamtsuk, dakumjamu diista nuwigtu chicham agagmau ausata, nuadui papigmin iniimau aiktá
Wagka juniawa tawa nuna chicham mamikiauk juju ainawai: wagka, wagki, wajukatki
¿Agagmaunmash wagka juju chichamash takasmaji?
Ajakma juwamu pachisam bakichik historieta papigmin agagta, chichamunum chiju agaja emamunum wagka juniawa nuwigtu wajukeakua juniawai tawa nunu pachisa agamu kajimatkipa
Muun Mauro chipi nanamainak pampaun wainkau, aniau asa nuwen chichajak tau
¿Yaa aidau pachinainawa shaa juwaamunmash?
¿Wajuk kuitamamainawa ajakmamu nagkama juwaakush?
¿Wajuk aikainawa dita ajakmamuji juwaamunmash?
¿Wajukeawa aentsush dekatkau dakumkamunum puja dusha?
¿Waji atsumjatnun jukiya takawa?
Apa nuwigtu apachjumesh namak maut aidaunash wajuk jintinkagtuag unuina wajakuita uchinash nunu iniimsam dekaata
Aimkata juju iniimau aidau: ¿Wajina pachisa tawa agagmaush?
Adeagta iniimau juju chichamjai nagkamnana wajina pachis tawa duka yaijatui takastin ejebaunum
Yamai, papigmin iniimau aidau aimkata: ¿Agagmaush wajina pachis tawa?
Ame batsatkamugminish tsaunash wajuk ajuntin agme nunu pachisam papigmin agagta
Shipibo aents namak maa ukusa yutai
Shipibo-konibo aents aidauk namak maut dita yaunchuk takatai ajuinawai
Namak ukusa yutaig pegkamu amainai, juka numi patai nuwi tsajug pataja ikapatja sukutai nunu nimpantig amainai 60°C emetjatasa kagka neje shiig najuku ati tau asa, imatika inagkamuk pegkeg yutai asamtai
Jutikamuk najumainai 40 minutos wegamunum
¿Tuwi batsamanaita Shipibo-konibo aentsush?
¿Tu ainawa Shipibo-konibo namak maa ukusa tsawan wegakui yutaijish?
¿Wajinma yapajinua namak maa ukusa yutai ShipiboKonibojai takatai ame batsatkamugminujai apatka diyamash?
Awajún aents aidautik yanchuk nagkamsa batsamsa minamunmag, takasu ainawai awantua najantai wegantu aidaun
Juju takatnak aishmag aidau takainawai uwejejai achik shiig nagkama, apuja nuwi awantua ematatush
Dakumjamua nuwish, ¿aents aidaush wajina takainawa?
Batsatkamugminish awantua najanat aidaunash wajuk takauk ajami nunu iniimsam dekaata
Uchi pipich, datsa aidauk apaji uyuntsam yujas, apaji takatai wainak, ditashkam yaimu duke achi akanmaun, dutikak wajuk mamikia batae katin yajumua yajagken jiktasash nuna
Nunik nunu achimujin ichinkanum chimpiau dutika ukugu 45 nuniashkush 50 minutos
Aikta juju iniimau: ¿Wajina pachis chichawa agagmaush?
Nuna takasa iwainag mininak uchi akinak mininamunmash jintindaiki minimui, ashi dita batsatkamujin inagkeag wenak dita pujutjin tuke takatai emajui
Jega jegamaunak aishmag aidau ipamawag takauwai
¿Wajuk anentaimsamea diiyame juju dakumjamua nunu wainkumesh?
¿Wajuku nugka mamikiau amainita jega jegamkatasaish?
¿Aents juna takaina dusha pegkejashit?
Agagta amina pataimesh wajuk umikaya jega jegamtanash takauwe nunu?
Batsatkamugminish jega jegamtanash wajuk takau ainawa nunu iniimsam dekaata
Papigmin agagta dutikam amina egkemtaigmin ujanikta
Augmau nagkamtsuk, dakumkamu diista
Yaunchuk jega awajún takasmau
Waugtusa chichamu amainai tsawan ukugmatsaig iina organizaciónjijai, takata iwainag emau aidaujai, tuja ditanunak takau aidaujaishkam aattsa chichasa, takat ijuntuja wegaku ujanikmi utugchat nagkaetamaina nunu, aika emaku apusami senchi ikam kuitamku ajaja tsuwapag dusha atsusti tusa
Juju artículo tamauk paan takamu aidaun iwainawai nuwigtu papin agag iwainau aidau anentaimja chichamunash etsegnai, chichamaikish nuniachkush agagmaunmakesh
Amainai bakichik aents anentaimau nuniachkush kuwashat ijunag anentaimjamukesh
Agagmaunmaya jikta jimag takasbau nuwigtu jimag anentaimjamu dutikam agagta amina papigmin
Papigmin bakichik artículo agagta nunui iinu jega jegamau ajakush wajuk takamainaita nunu ame anentaimau pujuati, tuwi apujattame paan takasmau aidaush nuwigtu ame anentaimaush nunu adeagta
Shawi aents aidau senchi puyatus diinawai dita nugken numi sujuinak ikamnak amukag wegagtai
Agajaju: Andrea Roth- Sarah Lan Mathes
Papigmin agakum iniimau aikta
¿Waji takasbaun adaiwa agagmaunmash?
¿Aishmag nuwajaish waji takat akantukmauna takan ajakuita Sioux aidaunmash?
¿Wagka nugkanash Sioux aidaush ajantus kuwitama ajakajuita?
Chicham akanka agagbauwa nuwiya juki betekmamtin yapagmauwa duchauwai
Aatus tamau awai eke nugka ejechamu aig yamajam nugka duwik asauwai ajusa anmamtin nuna dajik tibauwai Zizania aquatica; juju ajaka duka yuchatai ajakuwai
Aents achikmau shuwin aidau katiaju Africanmaya aina dushakam, itawajui tikich yuta aidaun dita katiajag unuimatkag ajus America pujusa anagka yuwamun tikich nimtinum itagtamuwai
Paso 1: Yamajam nugka yapajia najanmau
Wej chicham yamajam etegkeata, dutikam egakta chicham dekashbau egatainum, inagnakum agagta chicham esajam akankam etegkaum nunu
Dukap mijan ciclo XX batsamsayaitak yakat munnum shiyakui dita ikamji uwegchu wajasmatai Sáenz Peña, Resistencia, Gran Santa Fe, Gran Rosario, Gran Buenos Aires y Gran La Plata)
Dakumkamu disam aikta inibau ¿Wajina pachisa agagmaukita?
Nuwa tsawanji nantutin jauk, ejamtinuk segau nina dajin jukiti tusag, nuna dutikainak kuitamidau ajantusag dinau nugka Nugkui amasmauwa nuna ajantusag dinau asag
¿Waji takat iwainamu wainnawa agagmaunmash?
¿Waji chitu nimtina agagmauwaita?
¿Wajuk antame juju chicham agagmauwa dusha?
Yamai kumpajum yaimpakmatai najanata chicham agagmau instructivo, ashi amina ijunja batsamtaigmin aidau wainkag dekawag ijastinme dutikak ajak, kuntin aidau ikam batsatidaun ajantusag distinme
¿Waji pachisa chichau agagmauwaita?
¿Waji anentainma juju pachisaish agagmaukita?
Dakumkamu shiig disam inimau awanu aikta
¿Waji anentainmak agagmaukita juju chijush?
Agagmau augsa dekag nuwi tawai, Awajuni takataiji najanamuwa duka ajawai shiig muun eme anentsa diyamu jistanum ¿Wagka ibau amainai tame?
Akanka agagmaunum, chicham wakentin tsentsakbau awanu diisam ame wajuk antame nunu agagta
Yamajam chicham ainiashkumesh ame antashmaujum mamikjata, dutikam egakta wajina taku tawa nunu
¿Wajina pachisa chichau agagmau augsattaji?
¿Wagka jusha agagmauwaita chijush?
Apugtusta dakumkamu ame wakejamu etegkam chicham agagmau awanuwi
Agagmaunmash tawak nuwa uchigmitkamuwa duka ajutpa senchiji jukimuwai tawak
Ikamia yujag juuka yutai aidauk achu, inak, pau, kugkuk, shuwiya nuwigtu tikich yujag aidaushkam kuwashat ayawai
¿Yauchkesh inak pachisa agagmaush ausaukaitam?
¿Inakush wajukuita dusha dekamek?
Niime taji duka, aents, kuntin nuniachkush waji aina nuna niime paantu wainna nunu taji
Tesakmau agkan aidau betekmau asam, yamai juju ausata
Juwag, inak yuwamush wajinmak pegkejaita nuna pataag nuwigtu batsatkamunmaya aidaun ujaktajai tawai
¿Amesh wajuk dekapmamjaume juju takat umiamunmash?
Augmau inagnakam, papigmin iniimau aimkata
Agajush: ¿Wagka junash agajukita?
¿Amesh agagmau chichaman etseja dusha imanuk diyam?
Tikichia nunak numi ijunmaun diis nugka aja ajamainun ejenai, untsu bakaig ijunmaunmag ajamchau ainawai, wagki au numik nugka pegkegchaunum ijunnai, nuwigtushkam kakajus ajamaitsui numpe apejatu asamtai
Ajakak nainnum nuniachkujish chupishpitunum ajakmataiyai, iina apají nugkash wajukunma tinamjajish ajakmanua nunak dekawai, juju dekaatajum, nainnum ajamainai mama, kegke, pagat, nabau, manchup, namuk, kukuch, pina nuwigtu jima aatus
¿Aents aidaush wajijai ajakmainawa?
Augmau nagkamtsuk, chicham aidau diista nuadui papigmin iniimau aiktá
Bakichik tsawantai, muun Yuu uchiji Weepiujai aja ajamtin nugka pegkeg etejami tusa chichasaju
Tsawainak kashikmas nantakiag, waisan yukumpiag, yujumkan yuwawag,
Muun Yuu uchiji Weepiujai muja nugka etejatnunum wakaju
Mujá yujasag nugka pegkejan wainkaju
Dutikawag, Yuu uchiji Weepiujai shiig aneas waketkiaju nugka pegkejan ejeyaju asag
Dutikam, tikich chiju najanata chicham tsentsakmauwa nunu amentaimtusam
Agagmaunum nugka pegkeg tawa nunu
¿Agagmau chichaman etseja dusha pegkegkait?
Tikich aents ajakmamu pachisa augku dekaami
Shawi aidauk Loreto nuwigtu San Martín nugkanum batsatui
Antsag tawai jigkai ajatin aidau yuwawaigpa
Ajakmamu tsawan jegatai, ashi uchiji aidaun kashikmas inantui, dutika ishimui maitnume tusa nuniak Kumpanamá senchijin jukitnume tusa
Aikasaik, shiig tsuwamagjik eke ikam wetsuk nuwa duwejam nuniachkujish aents kuwashat yujau kajamkujik, kuntin yupichu wainkatin annaitji
Dakumkamu diista nuwigtu kumpagmijai chichasta
Augmau nagkamtsuk, dakumkamu diista nuwigtu iniimau papigmin aiktá
Eke ikam kuntinun maak wetsuk, aishmag awajún aina nuka nuwejai chichau ainawai, duwaju kashinig ajanum takakjik wechattaji
Bakichik tsawan eke ikam egamku jinmain aig aéhaet nantakiag waisan umag tsuwamauwai, kakajus kuntinun wakemkatjai nuwigtushkam uwetjaig tamaunum
Tujash, kuwashat maashtatui ayatak patayijai yumainun dekapas maattawai, tikich pataa aidaushkam aikasag kuntinun igkugtime tamaunum
Jutí muunji awajún pujutan dekau aidau, yamai uchi tsakaina juna kuntin kuwitamka maa yutan jintinmainai, antsag ikam kuitamka takatnash jintinmainai wagki ikam amuamak yujag abuewai nunikmatai kuntin atushat shimawai
Dakumjamu apatkam diistá, nuniakum iniimauwa nunu papigmin aikta
¿Dakumjamu aina nunu diismesh waji tumainaitpa?
¿Agagmaush wajina pachisag augmatua?
¿Wajinmainaita egamka yuta pachisjish?
Kumpajum aidaujai chichastajum nuniajum betek ijuntugjum aimkatajum
Achuar initik kuntinun maa yuwawaja nunak maa ajakui nagki esajam uyai najanamui, antsag najanauwai uumin
Aatus asamtai, egakmamu ajawai jimag wakejusa diyamu, shiig yuwa pujustag tamau nuwigtu najana sujuktag tamaunum, najanka sujumainai juju aidau: uwejai takatai, tsuwamatai umikmau
¿Agaju chichaman etseja dusha amesh wajintu anentaimtame?
Aikasag, kuntinun egamak, namakan mainak yujainak, nuniachkush yujagken yuwak yujas mamikiau ainawai
Nunin asamtai dekas uchi nuwauch 8 mijan ajamu duwenak akaumainai, nuwa muunjai wekaegas
Duwe takaku atsumtai aidauk juju ainawai: duwe, yukuku, tatag, kuwiship, tagkuip, tsuntsu, kaya jinchag
¿Dakumjamu aina dusha wajina pachisag etsejua?
¿Yaa aidauwa nuwigtush wajuk pinig najanmaunmash pachinainawa?
¿Pataa aidaush wajukuna najanin ainawa?
Batsatkamugmin duwe takainakush wajukuna najanin ainawa nunu iniimsam dekaata
Augmau nagkamtsuk, dakumjamu diistá
Kumpajum aidaujai iniimau pachisam chichasta
¿Pinig Pachismesh waji dekame?
¿Pinig pachisa agagmaush ausachukaitjum?
Inagnakum, tagkuip wajumak sukuam yuminum uchupjata dutikam awantak aikasmek initkeshkam jaipjata, dutikam shiig pegkeg pinug wajastatui
Agagmau ausaum duka pinigkash wajuk najantaigkita nuna ujapawai
¿Juju takamunmash waji unuimajume?
Amekaitam, kichwa Lamasnumia aidautik San Martin nugkanum batsamnaitji
Inagnak , paampa tsamajun saepen juki yuminum uchupig shiig pinukasua ashimui
Imatika najanamun atsumak takau ainawai
Agagmau diyamash ¿Kichwa duwejai takau aidaush wajina najanin ainawa?
Nuwa aidauk jimag mama awa nuna uwe jutanak dekainawai, awai mama puju nuwigtu mama kapantu
Aikasag, wajumak uweawai saepeamu bakichik aniachkush jimag tsawan patasa yumainun diis
¿Wagka dekas nuniktatui tame?
Dukug Yunuik nuwigtu nawanji Yampan shiig aneas chichainawai
Majia dukuji ajanum wemi tusa ipawai
Yamai wisha umintsatjai, kashin uyuntsatjame
Shiig aneas dukuji jeen waketjaju, mama shiig tujuajun uweniaju asag dakujustasag
¿Nuwa aidaush wajuk dekainawa mama tujuajunash?
Nuwa aidau ajanum waitsuk segamiag wayawaju aja tujuajun uwetatus
Yamai, tesakmaunum agagmauwa nunu diisam jimag wagka juniawa nuwigtu wajukeakua juniawa tawa nunu mamikiata
¿Wagka agagmaunmash dakumjamu nuwigtu nenentu anmamtinush batsakmauwaita?
¿Achuar aidaush tiwi batsatua?
Juna agajush: ¿Wagka junash agajukita?
Ame anentaimau chichakta takumek juju chicham aidau: anentaimsamak, dekapmamsamak, nunimain, tamauk, anmamtin, ajumaish, tuké, minaig , aatus weaja nunu chichamainaitme
Aniau asamtai aents aidauk patajijai nuwigtu batsatkamunmayashkam chichaman shiig umikag main ainawai
¿Aents aidaush wajina betekmamtinnash takainawa?
Tikich aents dekaatnume wajuk chichaman umikag namaknash nijaush ainawa nunu iniimsam dekaata
Augmau nagkamtsuk, agagmau tikich pàginanum awa nunu diista, nuadui papigmin iniimau aiktá
Awajún namakan tagkumin aina nuna daajin kumpamjime nuniakun IV namak sujamu tawa nuwi pachinkatasa segamji, nuka atum 18 juju nantutin yaakat Iquitos atatui, etsa 9:00 am nagkamna abuekati 5:00 pm tusajum umikugme
¿Namakan tagkumin aidaush wajina segamainawa?
Namak sujamunum pachinkagtatus segamainau
Juju agagmau papigmin agagta, iniimaun aiktina nunu mamikiam tsentsakta
Namakak tagkumtai muun najanamunum batsatu, ditak namak ayugku chimpia jutainum yutaijin jukiaju dutikawag shiig kuwitamas nuwigtu ashi namak ayugka ejemainun dekapes ayujainau
Patasmek shiig ausata nunikam yamamchakum anentaimsa timaujum agagmau chichaman ujapa nujai apatkam diista
Ashaninka aents aidauk namak nijakmatnak tuké yacha ainawai, apachji uchi akinak minaunash jintintuamu asa takaki emau ainawai
Namak shiig jinati tuinakug nunu tsawantinig ima, chuwag, tsugki, chajap, uyu, dapi, yantana aidaun adaichau ainawai namaká batsamin asamtai, juju adaijamak namakak jinuchu asamtai
Antsag aents jakau daajin nuwigtu yumi dukujinash adaichau ainawai
Ashaninka aents aidauk aatus namakan nijakma yuu ainawai, yamaikish juju dekamujinak takaki emainawai
Agaju: Cledia Magaly Simón Mejía
Agagmau ausata, chicham etsegmau mamikiata nunikam wajuk iniimainaita nunu amesh anentaimsam agagta; nuadui tuu ayamush amainaita nunu papigmin agagta
¿Juju agagmaush tikich aents aidaush ausatajum tumainkaitam?
Junak aishmag takawai, aniau asa uchijinak apaji jintintui antsag tijajinak apachji jintintui
¿Dakumjamu diismesh, awantua najanmaush waji tumainaitpa?
Nuadui ayatak chichamaik iniimau aiktá
Iwainamu: Muun awantua najanin aina duka ashi dekainawai apachji jintintuamu asag, shiig najanaina duka tsaagkun, dateman, baikuan uwajag waimatkau ainawai
Atsumjatin: Senta najanatasa atsumaji ujuch kutamamu nuwigtu senta awantai numi ajia minanjamu, juka jegá wayá tuwig agkan awa nunui najannawai
¿Juju unuimagmaush wajinma yaimpaktatua?
Ticuna awantua najanmau shiig pegkeg ainawai
Awantua najanmaunak nuwa uyumaku ainawai, tujash imá yajagjaig takau ainawai
Ditak tampu, chagkin, wampach wegantun najanainawai
Ticuna aents aidauk Amazonas entsa iyaku aina nuna utuká batsatui, antsag Mayoruna nuwigtu Yaguas aidaushkam Loreto nugkanum batsamnai
Agajush: ¿Wagkag junash agajukita?
Awantua najantai agagmau mai ausam inagnakam, Ticuna Awajúnjai awantua najanmaush tuu betekaita nuwigtu tuu betekchauwaita nunu agajam betekmata
Ticuna nuwa aidau awantua najanin ainawai, tujash Awajúnnumak aishmag awantua najantanak takau ainawai
Awajunnumag aishmag jeganak jegamnai, apaji nuniachkush apachji yujau asag uchijin dekapatuam ipama takakush takau ainawai
Tuja, yamaiya nunui batsatkamunum ikam amukmau asa duka jegamku takataig atsawai, nuna nunitai calaminan jegamainawai
Jega jegamaunmak nuwa aidauk dukan, káapin sukagtak yaimnai, aikasag nijamchin nuwigtu ipak aidau yuwatnun inajuk ajamak pachinnai
¿Dakumjamush wajinma betekmamtinush ainawa?
Awajún aidau teejia jegamtanak jegamin ainawai, juka aishmag aidau takatjiyai
Apaji nuniachkush apachi ipaama takamunum jintintui, junak jintinkagtawai jega jegamtan dekau asa, nuwigtu tuu duka aidauwa jumainaita, aikasag waji numi aidau
Nuwigtushkam waji ikamia juki takatai aidaunak kuwitamas takawai aatus apaji nuniachkush apachi jintintuamu asa
Tuja juju aatus amaunum, yamaiya juwi duka nuwigtu numi jega jegamtai aidau imatiksa kakajus jumaitsui, juju atsumamunum apachnumia juki takaji, aatus asamtai uchi yamai tsakaina nunu jutí jega jegamat aina nunak dekainatsui, antsag ikamia juki takatai aina nunu kuwitamtanash dekainatsui
Tuja yamai, chichamainai ashi pamuk jetemkagtin aidaujai nuwigtushkam batsatkamu apuji ainaujaishkam, jutí dekatji iik takasa batsamtai aina nunu megkaejai tamaunum, nuniaku papí umika iwainamainai jutí takatji aina nunu eme anentsa takasa emaku ataktu uyukami dutikamu asamtai muun, uchi yamá tsakaidaushkam jutí pujutjin dekawag takaki ematnume tamaunum
Nuwigtushkam ikamia juki takakug kuwitamas juki takawai aatus apaji nuniachkush apachi jintintuamu asa
Tuja juju aatus amaunum, yamaiya juwi duka nuwigtu numi jega jegamtai aidau imatiksa kakajus jumaitsui, juju atsumamunum apachnumia juki takaji, aniamunum ikamia juki takatai aina nunu kuwitamtash dekainasji
¿Agagmaush wajina pachisag augmattsatki?
Duka jegamtai aidau ayamun etsejak
¿Juna agajush wajina anentaimtusag agaje nunash kumpag aidaunash wajuk ujaktajaki?
Wajukeakjia umimainaita nunu etsegkata
Yamaiya juwish ame batsatkamugminish wajuk jegamainawa nunu anentaimsam papigmin agagta, tujash agagmaujum ausa antuka anentaimau tumain diisam
Ame tuu anentaimauwa etsegkaume nunu ayamjusam chichakta
Taatanch jega jegamauk Huashao nuwigtu Huarca yaaktanum wainnawai, juka awai Yungay tawa atuní
Junak aents mujá tsetsek nugkanum batsamin aidau jutik jegamin ainawai, dita pujutji dekamujin iwainainak
Alejandra Hidalgo chichakushkam juka Rapayán, Huari tawa atuni wainnawai tusa tiuwai
Taatanch jega juka dita muunji yakejusa jegamtai ájakui, yamaikish imanuk iwainatai aidaunum Chawin de Huantar, Sechín, Caral, Mochica, Paracas, (Bouso
Tuja, tikich quechua aidauk teja tawa nujai inijui
Jega junina duka tsawan dakujamunmak shiig pegkejai wagki pataajaish betek ijuntsa wainiamunum
Taatanch jegak yaakat Huashao nuwigtu Huarca jegaku wainmainai
Viviana Iris Corro Iquira (FONDEP)
Estudiantes: Frang Jhonatan Wisum Chuintam, Romouldo Rojas Yuu Kajekui
Mariano José de Larra
José Ricardo Tsajuput Anguash Director UGEL IBIR - Imaza
Lima: Ministerio de Cultura
Yama nagkamchamunmak Chijajai, Timantim, Sukuyá, aents ajaku ainaya tuwajame
Makichik tsawantai igkunikag chichasaju dekas jega atunika jegamkami tusa
Nunik nagkamawaju Timanmi jeen, takai takainakua jimaituk wenak yawejaju
Kashin tsawag, datsantin takaschaju
Nunik nagkamauwai augmattan nii dekamujin maki makichik
Aentsuk ajújakui jimag uchiji, pusag jukimujin pachis dutika uuku ichinkanum, dukuk idaiyas tiuwai uchijin etsegkaipajum tusa, makichik aentskesh taa tuwi pusag uukmaush awa takuish ujakaigpa tusa ashi akatek ukuak, jiinkiu jeganum pujau
Atsanmas Manchi jeen jegajuau, nunik nagkamau maniamun
Makichik muun uchijijai augmatbau
Makichik muun ajau timayi kampatum uchi, tuja nuwe jakamtai pakijimau nuwa muntsugtan
Nuwa chichak uchijum utsagta wijai pujustatakumek tau
Tuja muuntak ajau jimag aishmag nuwintu makichik nuwa
Kampatum aishmagkua nuwiya makichik uchi winshu waitiau anentaimak
Tsawak chichaman umiku asa yajuaku uchijin
Nuna wainkag uchik shiig aneasaju
Tusa wee megkaekamtai uchiji puyatkaju nuniak untsuidau apajin, tujash apajig ayachu
Winshuk jimag tsawantai kasagkau
Nunik wewenakua jegawaju tikich jeganum
Duwikik ii muunji batsama wajakajua nuwik, iinia nuwak uchigmatnak dekachu ajakajui, yamai nuwa aidau uchigmaina nunikajag
Atus pujutak ajakui initik muunnumak, nuwa uchigmamainchau asamtai nuwintush dekashtai nuwa uchigmitkat asamtai maa wajakbauwai, aishmag nii juki uchinak kuitama wajakui; tuja nuwauch jinkimtaig wakejus juu wajakui, untsu aishmagkush akintaig maa wajakajui; aatus duwik muun augmattsauwai
Nuwi pujus tikich nuwan wainak jukiuwai, dukap pujutsuk aikasag ejapmitkakui, duwi pujus ashi uminkamtai awemauwai ajanum dusé tegag yuwati tusa - nuwauchish ayu tusa weuwai ajanum
Kaiju jasta wii jintintuatjame, auk shiig yupichuchi wii imanchauwaitkunush uchin shiig nijamanaitjai, tujash dekatkauk kaig Utu egakta au shiig dekawai - tiu Katip, tima nuwa egakui Utun, igkug utun tiuwai - Kaig Utu wait aneasam minash jintinjuata uchigmat wisha ame uchigmam aikasan uchin uchigmaktajai - tiu nuwa
Etsa aents nanaptin atinme tibau augmatbau
Dutikamtai aents aidau waituidau, patajin ijagsatakamag, ikam kuntinun egaak wekaesatakamajashkam
Ujumak tsawan nagkaemaig Kujancham wauju niish nuwejaish wajuk pujukita nuna anentaimak
Jeen jegá, duku tamtaig ujaktá nayaim wegajai tusa akateg uchijín ukuak, daekan nayaim nená, ejapean wegau
Tima pishak najanea nanak weu
Etsa nawanjin jukitatus sumainau
Etsa nawanjin: Yakakau senchi takawai, nijamanch bete ajamsata, jempek pipish ajamsata tusa ujau
Tujash muuntak tupikau chayu uchuchijinak akuptsuk
Muuntak sapigmak, jegá waketak ukukiu Chayún
Katip awajúnin jintintuamu uchigmatan
Yauchkek nuwa Awajún aidauk deká ajakchau ainawai uchigmatnak, nunin asamtai nuwa ejapjuk uchigmaktatak wajasmataig nuwanak maa ajaku ainawai, dutika ejape uchinak jijú ajakui, dutiktai asa yujá ajakchuawai Awajúnik
Nuní batsatai bakichik nuwa ejamtin uchigmastatak wajasú weuwai ajajin dusen tegaitatus
Tutai ayak: mina aishug minak mantuattawai mina uchijun jigtuktatus
Tutai Katip ayak: ¿amek uchigmatak dekasmek?
Mina digsata, wika nuwa shig uchuchijitjai tujash wika juninaitkunush uchigmaujai mina uchig disia tusa iwaintukui kuwashat uchijin
Amea nuwa dukapdau wajaknaitme amek shiig uchigmamainaitme tujash puyatjukaipa wii jintintuatjame
Nunikmatai ashishkam nantá takug diikma wainak kajekui shiig senchi nuniak tiuwai: ¡utugkamea uchigmakume!
Katip nuwan uchigmatan jintintuashmauwaitkuig iik yujamaitsuitji, tujash see kuashat katip jintintuauwai uchigmatnak nuwa Awajúnnak
Makichik muun nuwejai pujau jeen
Nuna apuja wajas antuku muun jega taattak, minidaun yaunchuk muuntak tuke awatu ajakui numi kagkapen uchi jega pujau ii apaji minawai titi tusa uchi nuna antukag tupikaidau apajin igkugtatus, nuniak iwanch nagkabau uchi kuntujin ichinkatatus, mumpaku aidauk pisajaju, achikui uchi ekeuchin, dutikak ichinkau kuntujin dutika tupikakiu nuniai apaji takama wainkau Uchi ekeuchin wainkau kuntuji ichinkamun nuniai uchiji aidau ujakaju apajin wajuk nagkaemaki nuna
Dekas mina nawanjun amastajai, shiig kuitamkam unuinakti
Nuwashkam uchi juki waketkiu
Uchi aidauk, sapigmainak buutuinau
Dakaká dikmá, uchi magkajú egketun wainkaju
Kashin tsawak weaju ajanum, jinta emas nuwenak chichagkau wainkumesh untsukaipa tusa, nunak menkaekattawai
Juju muun aidauk kuwashat asag kanunak waamak awaidau
Dutika inajam takatan nagkamau ainawai
Nuwe yujumka inagkamtai, nijamanch tsatsamamun juki ejetú pujau
Tama nawanji aidaushkam ayú tiajui; timatai muun chichak: Yujumak nijamchijai ejetuagmesh ikaag wajasjum untsumkajum, nijamchinak yujumkajai itajai tusajum untsukjum, ujakjum ayu tusa aimkagmatai atumek waamak waketkujum ukuktajum
Nuigtu aents kakajam aidauk juu ajaku ainawai: Bashu, Yusa, Chiwa, Ayachui, Aunts, Pitsa, Tsukagká, Kejua, Tatasham
Jempe, waitiamun wainak ayamjuktajai tiu
Nunik wamak waitin epeniaju, tujash Jempek jiinkiu
Yauchuk pujut ajakui shiig ishamain, aishmag nuwen antugkug tsanu ajakui tikish aishmagkuk nuwen tuu ajakui shiig kuitamamkata tusa
Niya emak jinaa ajakui nuwe kajitjukti tusa tuja ashmankuk tikish yantamnum wegau tujash aishmagkuk jinta ejapen waketu nunik pataetau nuwen ajanum webaunum ajanum jegak umak diyau dútika wainu tikishjai, wainak takamtak uku wajakui jega taa nuwen dakak, pujai jega tau nuwe wejai tujash wainkashjai kuntinnak, nigka dekaskeas tawa tusa antau tikish jintanum weu asamtai
Makichik tsawantai kampatum kampatu, jimag yachi, weaju ainawai tayu jukitatus, Nunik wayau ainawai tuyu wajin detua dekan akaetumainun diis tayu uchijin jukitatus, yachiya jinak daekan tsupigkau tuajame Nunik jimag yachi juwakui tayu batsamtain, duka yachin nuwen pakijima pujau asa ukukiuwai
Makichik aénts Tigkishapin waimatkau asa shiwajin maatatus uminak pujusa nuwen chichajak: Ashanju minak shiwag mantuawag buukjun tsupigtuktin ainawai
Wika aika tsupigkagmataish ataktu waketkin buukenan aneantinaitjai, tiuwai
Nuwa waje juwak, japiki aents jinau buuke tsupigkamu aidaunak jega muunnum utsauwai
Yamaik jegá weme uchi kuitamkata, senchi atsumjamainawai
Nuwe atsai, tauwai dekas shiig aishji, uchijí aidauk, shiig aneasag igkugkajui, nunik ujakaju dukují tikish aentsjai webaunak
Dutika Kujanchmanak dapin egketak
Imatiagtai makichik uchuchiji ujamas tugkimas díisui, nunikma Díigshapin wainak pishak najanea weuwai
Nunikmatai, nayaimpinmag makichik uchijijai wakauwai
Nuwak antuk, senchi kajemankau
Nunitai, apají akatmamjamun ujaidau
Dutikam shiig senchi esaimu najamau, imanitai senchi buutu, nugkan iyaag tanaegu, imaniak tikima jaak waapak waigká jakauwai
Dutika ijum nuwashkam senchi najaimak buu-butkawa ashí jakau
Makichik tsawantai makichik suntag weu ikam yutai egak
Yaunchuk aentsuk jii wainchau asag udú yuu aajaku ainawai
Historia de Panki Akachu Pagkiakachu augmatmau
Historia de Panki Akachu
Dutika pujau kuwashat tsawantai
Nuwa nawanjintin chichajak: Nawanta Pagkiakachui nemakta kuntinun egakmatai yuwamnum tau, tusa, nijamach jukim etita yujumkan yuwa uwagti
Tusa, Pagkiakachu dukujiishkam uchiji kanak tepaun wejiu
Makichit tsawantai jimag aents yachijai weaju kuntinun egainak jeen jukitatus, weaju mujanum kuntinun maatatus chun, pakin, yugkipkin bashun nuintu washing
Tuja yachi juwaku wainkau pagki numi kukajunmaya taa yuwaun
Tuja jintanum wekama wainkau pagki uchiji tepaun nuniak jukiu mina yatsugchauwashit tusa
Makichik tsawantai jinkiaju yutain egainak, uchi juwakaju pagkin kuitamainak
Aents pagki anantai tsupiamash esamu, tujash aentsuk aayamtsuk pagki anentainak tsupiju pujau
Nunik dukujijai chichainak: wejí ijagsami, yakumnak kashi kashinig maajama tusa tiaju
Yama najanetnumak taanta aents ajakui tujash kuchanum puju ajakui numi munnum jegamak, makichik tsawantai uchijin batsaki weuwai kuchanum, namakan maatatus dutikam batsamas uchik butaidau yapajuinak buutun antukag jimag aents nina yachijai chichainak, jukimi daeknum wajuka tusag wajukajui nunik makichik yachi niya akaikiuwai dutikak daekan tsupigkauwai yachi daek tsupigkam yaki juwaku nunak dutikauwai nuwen pakijimin asa ukukiu yachin
Taanta ujaku yatsumek nuwemjai pujawai tusa weme distaa
Taanta datsauchi susauwai kagkan uchijum ayujamnum tusa akaten susauwai, nuintu tikichin susauwai apupú nejen nuna suak tiuwai anu nuwen ajaku wakum susata jimantuk yuwatnume, nuna yuwawag senchi kitamaidau, nunitai tiuwai namaka wejum uwagtajum tima wejiag juwakun weajui nunik iyakag pushut yauchmi tsapukma kusui tukama apupú najaneawajui
Nunik nugka akaiki dukuch nayaimpi diis senchi buutu
Dutikam dukuch dukap tsawan pujutsuk jakauwai
Makichik nuwan dita nugken juinak tuja makichik muun chichak tiu, wika waketjai mina uchin waimaku aina nujai tiu, nuniak tiu mina kajajui besetak ematajum dakasta weketsuk tuja wi taja nunu etsenkata
Makichik tsawantai jimag datsa kamatak jega tepesaju, nunik wainkaju yaya tuujau kegaun nuintu pegkeg kegaun
Nunik kanaju, kanag shintaukma wainkau nuwa shiig shigmauch najaneun nuna wainak puyatkau nunitai nuwa chichak ishamjukaipa mina kaig ima
Nunin asamtai Etsa nawanjin sujuktatus wakegau asa tiu
Dutika wekemi atijag, tigkishap aidau chichainak: ¡Jah!
Makichik tsawantai aents ijunak batsatun amukajui shiwaji, ashi aishmag, nuwa uchijijai, tujash dekachajui makichik datsa tupikakiunak
Aents aidau ishamaidau, umpunchin amujatu asamtai tuja umpugchijak wainkauwai pigchun
Etsa ajaimpijai, jega jegamkata tusa nagkamamu
Tujash níig dekas maata tiu ayatak, uchi maashmin uwemjamtai tsanuak taya tuwame: ¿Wagka mantuatatame? tujuti tusa
Dutikamtai pishakush tukugtusta tusa segau
Nunikmatai yapagkam Etsan chichajak: Amina dukunak apag tame au Ajaim maa yuwawami
Tutai Ajaimpishkam: Kashin Ujuke, dakaka maami
Tutai, Etsa Ajaimpin chichajak: Apawa, yamaik waamak sayu najanami
Jasta, wisha dekapsatjai japanash itugkainjak, taya tuajame Etsa
Dukugshakam ajanum kashik weme yujumak egakam waamak wakitkita tita taya tuwajame
Tusa ukuak níig shiig kashik jiinki weu dakaktatus Ajaimpi nuwen
Tujamtai Ajaimpishkam nuwen ishintaag, amesh waamak ajanum weme kashik yujumak egakam wakata
Imattai pishak aentsmaekau chichajuinak: ¡Ja!
¡Wampu-wampu! -awajaidau, kijin ai tusa
Dutika nuwi ejeyi Pichugkuknak sutsuk, Sainmana susau dutika idayak: ¿Itugkatjiki?
Dutikam nuwi wajas numi muun najaneau nunik wajasmatai, Pichugkuk, Kupi, Saintam, Chichakaim aina au, níi nuwe waigku
Shiig aneasam kumpámjame papí Educación Básica tumabiu asaámin
Dita takatjjnish umina nuwai
Makichik pujut weantu ainaji aentstik, tujash iina pujutaijig shiig kuwashat akanjamu ainawai
Dekawagmi iina muunji batsamas yutai pegkeg yuwamuji
¿Wajukaya iina nugkenish batsamainaita, utugchat atsutí takuish?
Iina pujutji eme aneasa diyamunum, tikich aents aidau eme diyam ainaji
¿Wagka amesh jusha mamikiume nunu etsegkata.?
Ame anentaibaujum chichasta juju augmattsaum nunu pachisa
Pataimesh tuwiyampaita Amesh tikish nugkanmaya aentsush wainnukum
Nuniamujum iwainakta. Wika batsatkamunmayaitjai shiig wajauwaitjai, aneasan dijatnaitjai
Nuniakun jukeskaita pujutak anentaimnaitjai
Aneamu ajutui batsatkamunum entsa, ikam, dase, tuna yawegbaunash emegkatjau asamtai
Daa juka chichamak aentsun kuntinun, wajii daaji taku tawai
Niime augmattsamu agagbauwa nunu ausata dutikam dekata wajuk agataita niime augmatbau agaja iwainaktatakuish
Ajakmauwai yutai ajanum tsapau aidaun dutiksag tsuwamatai aidaunashkam
Atuyap dukuji sakegta jeen nagpegkam asantai wegawai
Chiju agagmauwa nunu shiig esegam agagta
Kumpagmijai chichasta dutikam wajuk agataimpaita nunu iwajata
Jintinkagtin, pataayi nuigtu kumpaji
Tsanitainmijai chichasta nuniakun anentai apusata ajantunisa nuigtu anenisa ata
Ataktu patakam agagta nuniakum dakumkata
Nagkaemamu 3: Takat nagkamau
Juju umiktinnumak senchi takasji niime diisa
augmatbau wajuk agataita nunu pujut batsatkamunmaya, antsaik uchi aidaujaishkam iina
Batsatkamunmaya nuigtu muun aidaushkam ipata dita dekamujin iwainmagkatnume antsag wajinak yutainash yuajawa nunashkam
Agagbaunmayan takastatjai:(:), Jimag pusut, (-), Tseuk japikbau, ( ) Jiincham nanchik, globos y ( )
¿Juju yutai aina juna daajish dekamek
¿Ijunak batsamin aidaush uchijinash wajuk kuitamainawa?
¿Muun aidaush wagka maaniu ainawa Baguash?
Ame wajuk yuwame nunu pujutnak sukagtawai
Tsama dainum jata pujusmatai daik najamawai shiig kuitamchamunum nuigtu senchi azúcar yuwamunum antsag dai autusu atsamunum dekashbaunum kuitanchamunun dai shiig kuitamata takuik yumainai vitaminas, minerales, hierro nuigtu calcio: yujag, ugkuch aina nunu, leche neje
Suwa: see kuwashat,ampijatin yamai nagkamas yutaig yapajinattawai
Yutai pegkeg pachisa chichasmi
Wajina pachisaya chichamu agagbauwa tuke tunawa chichastajum tsanitaigmijai,
¿Wagka mamiknaisa nujaig chichamu tawa
Augdaimu agagbauk ajumainai kampatum
shiig agagbau antumain, waji nagkaemawa nunu pachisa agagbau atatui
Chicham etsegtai CEBA najanamunum tsawantan mamikiawai augdaimu etsegbaun antuktinme tusa
Iwaintaji jintinkagtin nuigtu muun CEBA ajin aidau
Aentsu imanji ajantsa ditchamu augmattan
Dakumkamum diisan ijunjamunum augmatji
Amina shiig awatamchau nunu mamikiata nuigtu amesh dusha wajuk yapagmain tame
Chichastajum tikish nugkanum senchi utugchatnum pujuina dusha wajuk pujuinakua aninawa. tsanitaigmijai chichainakuishkan jasa antugkata
¿Wajina pachisaya agagbaush chichawa Agagbau daajish wagkag agatjamuita.?
Nagkama augmatbaunmak ,aentsji, tsawan, tui nunikuita nunu agagbau atatui
Uchi aidau, nuwa ejamtin aidauk wakejus yujin ainawai
¿Wajuk dekame anentaimsaiyap dekataita tusamesh.?
Papijam datsa, muun, ipamu batsatkamunmaya nuigtu jintinkagtin
Umiktin nuigtu takastin amuka
Chichawai aents chichamun antujuk nuigtu tikich tabaun antawai
Pachinkan chichamunum shiig chichajai, iyashun umushkan
Agajai kuwashat agatai aidau mina chichamjui
Shiig chichamun atugbaun dewatsuk agagjai
Shiig aneasan Iwainmamjai papi ijunja takamunum
Papi agagbaun inintsatnume tusan wakegajai
¿Anentaimsam diista dakumkamu aina nunu
Waitkaniamu nuwigtu imanchau niniamu augmattan
¿Amesh aentsu imanjin ajantusa diyamush pegkejai tamek?
Chichamjumka pujuk pachisa chichasagmi
Ujajime ashii muun aidautigmin abogado awetugne chicham ujanitain wakattajai agkan chichamjumka pujutan pachisan ijunjatasan tusa
Jintinkagtin ujapawai chichamjumka agkan pujutan
Kumpag aidau chichainakui antugkamkag
Aents muun, uchi, nuwa, tikisnumia akush ajantusa eme anentsa antugdaimainai tujame
Aikum nunu kugminujai apatkam diista nuniakum ujakta wajuk takasume
Antugkata jintinkagtin esemain akuig esegati
Yaa jintiuwaita chichaka agkan pujutnash
Aentsuk, uchi nuwa, aishmag, muun nuwa, aishmag, muuntuch ainakush waitkamaitsui agkan waitkascham batsamainai, pamuk adaimamunmash ditash adaikamu amainai
Ujaniamuk makichik chicham etsegmauwai, makichik aentskesh nuniashkush kuashat aentskesh ujamua nunuwai
Najanata chiju, jujuu chicham agagmau batsat nujai
Jintinkagtinu, kumpagmi eentin ausata
Kajimattsuk agagta tikich papinum dutikam anukata jintinkagtin tuwi adukattame nuna mamiktupagti
¿Wajuku ainawa nuwigtush wajina aikainawa?
¿Wajukeak anidau tame.tikich aina nujaish wajuk takainakug aninawa?
Agagbaunmayan chitsu nuwigtu chichaman ejetatjai
Agatan nuwigtu augtan chicham jujai agatan sh, ch, p
¿Waji dekaugme dakumkamu diisjumesh.?
¿Wajukeakua utugchatjinash nigkish epegkeawa?
Augmatbau nagkabaunum iwainawai aentsji, tsawantan, tuwi nagkaemakne
Augmattsa amuaku utugchat epegkeamu agagbau
Maki makichik ijumdaejamu augmattain augmatuinawai
Nuniak juna adeag chichawai
Datsamtsuk shiig paan chichaktin
Ausata chicham agagmau wainam nunu nuniakum augmattsata wajina takug tawa
Agagmaunum chicham awa nunu diisa chichaji
Kampatum anentai augmatbau agagtin
Tseje, Etsa, Nugkui atujakui takasa pujutan, chagkin, suku, senta, tawas, japimuk, tampug, washim, antsag nuwanashkam nugkui jintigtuauwai nijamash, pinig, yukun, najantan
Atus takainak batsatbaun tikish nugkanmaya kaunawag pujutan yapagtumamtai, wainka dekatsuk takainaji
Augmatbau agagbau augji ina kumpaji antukti tusa
Kumpajum, jintinkagtin aidau esetamainakui antugkata nuniakum esemain akuig esegata
Yutai pegkeg yutai aidau dekamu nuigtu augmattan
Chichasmi iina yutai pachisa
¿Yutai iina nugken atsau aidaush tuu ainawa?
¿Juju yutai aina dusha wagka yumainaita?
Apa iniasa dekata kuntinu batsamtaiji nuwigtu iina yutai
Ausata chicham agagbau wainam nunu nuniakum augmattsata wajina takug tawa
Maki makichik inibau aimu
Apignasu augmatui yaunchuk nagkamas awajunik batsamajakui, Loreto, Amazonas, Cajamarca nuigtu San Martin
¿Wagka awajunish yamaish ijagdainatsua.?
¿Iina muunjish yabaish kuntin, namak aidaunash kuitamainatsuak?
Augmatmunmash yaa aidau pachinua nuna daaji agagta
Bakichik datsa nayaimpinmaya nuwajai
Situación comunicativa 2: Yuminmaya aents aidau
Situación comunicativa 3: Aents aidau nuwigtu aents wee aidaush wajukauk ajami nunu dekaami
Solucionario de Mina wakesa augtaig
Juju chichainamu agagbauwa nunuig bakichik uweja amua papiijam aidau chichainawai aimara, awajún, ashaninka, quechua , shipibo-konibo aidau
Antsag, wainnawai tikich shiwag aidaujai ajantunis chichainamu takashu pachis wajinak dekajawa nuna
¿Takash muun, yaig aina dusha wajina ujajatua?
Jujuig augmatui bakichik datsan nayaimpinmaya nuwa Yayajai
Datsa Tiwi nayaim wakau, nuwi nagkamas tukee tsawantai nayaimpinun waketu
3.b Shiig aikbau: Tiwi dukuji batsatkamunum chichaman senchi patatkam
Juju agagbauwa duka papiijam aidau ausa diisa ditash dekapmain aina nunu anentaimsa agagbauwai nujin wampumnamaina nuna nuwigtu nujin tepemaina nuna dekapsatinme tusa
Shiig aikbau: Nunak nuniawai wagki yumi kijin wegak nujin wampu asamtai yakii shitamu asa
Noticiak chichaman ujajata nunuwai wajig nagkaemawa nuna iina pasijin antsag tikich nugkanum chicham ayaunashkam
Distrito provincia Yauyosnum, Lima autu
Papiijam nii nunak tawa nuna agagtatui. (Jeha dekas tawai tikich chicham aidaush megkaekattak au akush jintiamak megkaemainchauwa nuna diisa)
Muun aidau chichaman nuwigtu wajuk batsamin ainawa nuna papiijam aidaun jintintuinak
Chicham agagbaunum, ikamyawak waawai: Yumainji dekapeg ejeta tusa
Wajupa muunkita ikamyawash tikich yawa aina nujai apatka diiyamash tusa
Shiig aikbau: Jata anemiak iyashnak tsakamainchau emawai antsag tikich jata aidaunash itawai
Shiig aikbau: Kuwichik atsugbau asa ajakmainachu
Juka agagbauwai nayaimpinmaya aents aidau wajukan nugkaash juwakajami nuna, yabaik duka eents nayaimpinmaya juwaku aina duka Ese Ejja ainawai
Shiig aikbau: Nayaimpinum wakitkitakama wakemsemag dekapeak buutuidaun antuk yajin susau ikama dukuji nuna umak patayi nayampinmaya batsatujai chichastinme tusa
Shiig aikbau: Nugka initken tepeau
Makishkinum nuwigtu jimagnum ekemka pujamu
Iina chichamen augku unuimamu Makishkinum nuwigtu jimagnum ekemka pujamu
Duik nagkamas kuashat tsawantai, iina chichamega duka uusa iina patajijaig chichasa minimuwai ii waji chichastataji nunu pachisa
Aintsa takatai aina duka umikbauwai ashi uchi papijamin aina nunu iina chichamen aujuinak shiig unuimagtinme tusa tuja juka tibauwai ayamtai Educación Intercultural Bilingüe (EIB) aina nuwi, ajawai kampatum niime juni takasti tibau: EIB de fortalecimiento, EIB de revitalización y EIB de ámbitos urbanos
Antsan, ajawai iina chichamen unuimagti tibauwa nunu shiig chichatan, shiig aujtan, shiig agatan wajuk anuimagti tibauwaita EIBnum nuna diisa antsag apatuk Currículo Nacional de Educación Básicajai (CNEB)
Aintsa takatai aina duka ajuinawai takat takaku iina apaji, pataji, muun aina nunu iniasa takaku unuimagtina nunu juka calendario comunal diisa umikbauwai nuwigtushkam waji utugchata ii batsakamunmash nagkaemawa nunu pachisa agagbauwai nuniaku wajuk epegmainaita waji dutikakuiya epegmainita nunu tibauwai
Dekatkauk takata duka apusamui aujus wajinak augmatua nuna antukti tusa, nuniak ipawai papijamin aidaun ditash augmattsatnume dita dekamun wajina augmatua nuna pachis tusa, nuwigtushkam muunjinashkam tuke iniawai nuni shiig dekatatus; tuja tikish agagbau aidaunash aujus nuni senchi unuimawai
Nuwigtushkam, aujtan ukuak nuwi agamunum wayawai, agakushkam iina chichamen shiig agawai; nuwigtush, jui nagkamui, wajaki chichata nuna nii wajina agaje nuna pachis
Wakagaji juju aintsa takatai aina nunu shiig agatan, shiig aujtan nuwigtu shiig chichatnum yainku ati tusa ashi papi unuimamunum
Iina chichamen augku unuimamu
Jista inagkeamu aina duka iina nugkenig ashi ijuntusa jistamtai ainawai, shig aneasa eme anentsa diyamunum jistamtai asamtai
Kuashat jistamtai aina duka dekas eme anentsa diimainun itawai ii wajuk batsamnaitji nuna iwainau asa nuigtu ashi wainkamu, iwainakmau amaina nunin asamtai
Tuja ii papii aujin aidautish, ¿wajuk iwainamainaitji iina nugken ii jistamjutai aina dusha tikish aidaush wainkamu atii tusaish?
Bakichik cartilla tawa nuu agagmi mamiksa ii batsatkamujinish, iina regionjinish tuwa jistamjutai ainawa nunuu iwainaktasa ashi aents aidau dekau atinme tusa; tuja nuu iwainaktag takuik iniimsami shig dekatasa jistamtai weantun pachis agagbau aniashkush chichau aina nuwi
Juu agagmauwa nuu shig jikattsam ausata
Iina nugken jistamtai aidauk shig aneasa dakujaku jistamtai ainawai, tuja tikish awai iina muunji wajuk batsamnuk aajami nunu pachisa nuigtushkam nugka manitka jukimu akuig nunu pachisa jistamjutai ainawai
Nuwi iwainamu awai wajuk aents nuwi batsamin aidaush batsatua nunu
Chicham antashmau aina duka, etegja wajina takua tawa nunu dekata tamauwai, shig Abacha pekaa agagmauwa aika nuwi wajina pachis chichawa nunu dekataiyai
Kuashat papii agau aidau tuinawai jistamauk, jistamjutaik jujuu ainawai
Agagmauwa nuwish, yaunchuk nagkamas rupestri dakumjamua tawa nuwi wainnawai jistamajakmau nuwi dekannawai wajina awatu wajaku ainawa nigtuu dekannawai wajuk kuitamamak batsama wajaku ainawa
Ame ausamu, nuigtu ame takasbauwa nuwish, ¿wagka imanaita jistamaush ii batsatkamunmash?
Iniasmi iina apaji nuigtush muun aidaushkam jistamtai iman aina nunu iina batsatkamujin, ii tukee jistamjutai nuigtu wajuk takatash nagkamtaiyaita nunu, etc
Duwi, dekaami jusha wajuk agataimpaita nunuu
Dekaskea nunu nuigtush aents aidaush wakejus diistinmee tusa
Noviembre amuemunum jiistamtaiyai distrito Imaza, Amazonas tawa nuwi
Daa aidauk, chicham waji weantuu nuigtuu kuntin ashi iwaku aidau dajii susamu aina nunuwai
Pusut akanat: agaja akankamu aina nuwi nagkanku
Adeagmi ii agagtatag duka iina patayi, ii batsatkamunmaya augmain anentaimsa, shig dekatnume tau asaja
Agagtatkumek dekatkauk juju inimbau aina nunu diista
¿Wajuk akanjamua atatua cartilla expositiva tawa dusha?
¡Yamaik amukume Cartilla agamuk!
¿Tuwi utugchatash dekapajaume juju cartilla expositiva tawa nunu agakmesh?, ¿tujash wajuk unuimajume?
¿Waji dutikmainaitme aan senchi unuimagtajai takumesh?
Chichaka ujanika augtamunum Jempets kumpajii aidaujai chichasaje dita batsatkamunmash tuwa ainawa iina muunji taka ajakmau iwainamush nuna
Nuniak adaikaje uwejai takatan- pinig najanat aidaun, ujush kutamtan nuigtu tikish taka ajakmau aidaunashkam
Nunu takat aina duka unuimagbauwai iina apajii jintinjamamtai, aantsag nuu unuimat aina duka iina muunji dekajakmau uchijii jintintuamunmaya jukimu ainawai, nuna jukiag ditashkam jintintuawaju ainawai uchijin, aatus unuimat miniuwai
Apijut nuigtuu pinig najanat aidau Cajamarcanmaya: apijut iwainamu aina duka wainnawai punchu, pegak aittai, asepatai, dawe jaiptai ejatai wegantu aidau najanmaunum
Jigkaegai najantai aidau Amazonasnumia: juju regiunka juwig takau aidauk shig pegkejan najanin ainawai numijai, kubajai, setjujai nuigtu ishpinjai
Aantsaik dekannawai, shijigka jigkayi najantaiyai wajii chimpitai antsaik ekeematai; cabuya tawa nuna nejen najantaiyai tsukaptai; numi kukajunmaya najantaiyai, shig pegkeg jiinui orquídeas tawa nuu egkea tsakapamain
Pachikta chicham yamajam wainmau aidau nunikam dekaata wajina takua tawa nunu ame yaunchuk takasbaunmaya adeajam
Kuashat papii agau aidau tuinawai Sierra norte tawa nuwiya nuigtu ikamia aina duka uwejai takatai aina nuwi iwainainawai iina paisjin
Iniasmi iina apajii nuigtush aents muun aidau iina batsamtaijinia aidau jigkaejai najana takatai aidau iina regiunjinia, wajuk najantaimpaita nuigtu wagka megkaekai tusaish puyatjusaish diimainaita
Bakichik agagbau argumentativo tawa duka ajawai unuimagti tamau yaa ausattawa nunu anentain wainkati tabau; juka dutiktaiyai anentai shig pegkeg unuimamain antumain apugku
Augmatui anentai yapajimainun, dekas wajuk takua tawa nunash shig etseju
Agagbau argumentativo tawa duka najantaiyai, kampatum akanja
Nagkamattaku ágamu: Uwejai taka ajakbau aina nuwai iina nugken pegkeg iwainamu awa nunu
Iyashi ágamu : kuashat juna takau aidau iwainatsuk takainawai uuka takamu tikish wainchatai aidauk ujamaitsui
Agagbaunmak juu iwainamu wainnawai: Duwi, pataa ii batsatkamunmaya aidau unuimagtatus wakegas diyamu atsawai, nunuu unuimata nuu megkaemainnum jegawai
Chicham jimag utuimjai nagkama agatai aina niwig ayatak agataiyai aatus, iwainamu: ch, ts, dekatkau utuima nuu agataiya muun utuimaig: Chapi, Chuwi, Tsukagka, Tsugki
Iman iina muunji takajakbau aina nuu kajimatkig takuik dekas jintinmainai uchi tsakat aina nuu iina batsamtaijinia aidau, nuu dutikaku tukee unuimatai atatui nuigtush iina pujutjin sumibau
Inagnaku ágamu : Inagnakuik, iina muunji jigkaegai takajakmauwa nuu iman atii takuik tuke takatai amainai kajimatkimu ai tusa nuniaku iwainakmau iina pujutji ashi nugkanum amainai
Aneaku amii ii agamua duka iina patayi aantsaik ii batsatkamunmaya anentaimtusa agaji, dita shig antumain paan atii tusa
¿Iina batsatkamujinish Iina muunji jigkaejai takajakbaush kajimatkig tusa takamainush wajii wainkaji?
Yamai iwainakmi ii agagbau iina patayi, kumpaji nuigtu muun aidaunum
Etsegkata tuu anentaiyaiya agame, wagka iina muunji takajakbaush kajimatmaitsuita nunu
Ii batsatkamunum iina pujutji pachisa augmattsami makichik testimonionum
Agagmi iinu pachisa, ashi aents aidau ausatnume tusa, juwig augmattsattaji iina nugken jega jegamku waji numiyai jegamtaiyaita nunu antsaik wajuk iish initikish jegamtaiyaita dushakam
Augmattsattaji iina nugken numi yajuaka jega jegabau pachisa nuniaku ii wajuk jegamka pujuu ainaji dushakam nunu augmatku kajimatkishtatji tiempos verbales tawa nunu, antsaik ikaja chichaku emataishkam nuwigtushkam iina chichamen shiig chichaku paantu anentai shiig antumain iina chichame wajuk agagti tibauwaita aikasaik
Wajuk agagbauwaita nunu diismi, ¿wajupa agaja akanjamu wainji?
Jimaja ausami agagbauwa nunu: dekatkauk dekatasa waji pachisa agagbauwaita nunu nuwigtu nuna augmatmainai tibau apatka diyamu, nuwigtu jimaja duka, wajuk augkuiya shiig antumainaita nunu
Perunumak makimakichik batsatkamu ainawai tsetsekshakam antsag esatchakam nuwigtu ikamshakam, nudiau asa nugkak pachimjamuwai, nudiau asamtai jegabauk betekchauwai
Tuja yaaktanmak nugkak bukui tujash yumi ukatin ainawai, dutikam shiig tsapamainai
Jua juwig takainawai jega jegabaun imanchaun nuwigtu imanun, piso diisag nuwigtu nayantsa atushtajin diisag, tikish yamagman disashkam
Juka tumainai jega jegamtanum emkau ainawai iina paisjin, tujash tuke dekamainai papi umiaku wajuk jegamkati tibauwaita nunu
Juwi jega jegankamu aina duka senchi dupajam ainawai yumi wayawai tusa, tanishak
Amazonazak, shiig muuntai, sukagtawai numi jega jegamtan tikish aidaujaish betekchauwai shiig imanai tujash shiig kuitamsa takamak, juka tikish tsawantaish atsumtinaitji tajima t jegamka pujusta tabaunum
Pujut ikamnumak shiig pegkejai dasesh awai etsanbaushkam imanisag
Muun aidau iniasa dekamu
Iina apaji ausami nuniashkuish muun aidau ii batsatkamunmaya nuniaku iniasagmi jega jegamat pachisa waji numiyaik jegamtaiyaita nunu (wajuk takataimpaita nunu antsaik niimeshkam); antsaik iina muunjish wajuk jegama ajakuita nunu pachisa
Juka makichik agagbauwai juwig ima senchi wantinui chichamuwa nunu
Amainai ayatak chichamai nuniashkush agagbau
Iniimsatta duka shiig umigmainai tuna inimsattawa nuna nuwigtu aimkatnushkam dekamainai emtika inimsatnun pachis
Agagbau aidau ausa dekamu: web tawa nuwi, nuigtu tikichnumakesh
Iina pujutjin nagkaikimu kuashat ajutkagtawai nunu iinai jugawai kajimatmainchau pegkeg nagkaikimu
Mina nugkajui jega jegamtai aidau
Mina daajuk Valentigkai wika akinauwaitjai amazonas Santa Clara Uchunyanum duka awai Ucayali, majanu Aguaytía dagtinnum
Iina nugkenin jega jegamkatag takuik diinui ii pajamu
Dekatkauk, etegkeamuwai waji numi jegamkattaji nunu, diismi, chapa katsugmashit, tujash senchi seekiyai, nunin asamtai juinawai duka iinia jegamtan
Tujamtai, jega jegabauwa duka makichik tsawan juwawai, nunin asamtai kashikmas jinki jegamkatnush waji atsumtatji nunu jumainai nuigtu tuja yamaik atushat wegag numinash juwinawai
Ujamak mijan wegawai mina nugkajui numi dakau aidau utsanawag nuninak dita nugke awasatagtus wakeyinawai
Pamuknum chichaman aputusaje dutikam machik wajantaje…tujash ishamajai mina patajui, mina jegajui nuwigtu mina nugkajui
Juna umiktajai tusa tibau umiaku agagtatji makichik testimonio nuanui augmattsattaji jega jegabau pachisa iina nugkeg tujash kajimatkishtatji waji numi juki jegamnawa nunu aintsak wajuk jegama ajaku ainawa dushakam
Nagkabau (¿tuwi nuwigtu wajuti nagkaemakie?
Augmatbaunum, nagkaemakiu aidau shiig papasam augmattsata shiig puyattsa antumain amini iman nagkaemakiuwa nunu
Yamai testimonio iwainakmi iina apaji, pataji, kumpaji emtin
Tikish aents aidaush iina pujutjin dekatnume ii jega jegamka iina numiji juki iina nugken pujutan
Antuash kumpaji aidaujai antukaje radionum ajakma yutai aina nunu ashi nugtkanum wantinkae kuichik sukagtamunum iina nugken aantsag regionalnumashkam, ajakmamunmakechu, takat inaniamunmashkam
Juka shiig pegkejai, wagki kuashat batsatkamu aidau maak pujusaje pandemia minitaishkam
Tuja juju diisa iniibau awai, ¿wajina ajainawa ii batsatkamunmash aantsag regionnumash?
Agagmi makichik chicham nagkaemau etsegbau nuwig augmattsattaji ajakmabau pachisa ii batsatkamununmaya nuniashkuish regionnumiakesh, ashi aents aidau ausatnume tusa
Iwainaktatji tuu ainawa iina nugkenish nuniashkush regionnumakesh ima senchi ajakmatai aidaush, juka agagtatji makichik chicham etsegtainum tuja augmatin determinativo aidaushkam, ikaja chichatai aidaujai takastatji nuwigtu wajuk iina chichamen agagti tibauwaita aikasaik
-Jimaja ausami agagbauwa nunu: dekatkauk dekatagsa waji pachisa agagbauwaita nunu nuwigtu nuna augmatmainai tibau apatka diyamu, nuwigtu jimaja duka, wajuk augkuiya shiijash antumainaita nunu
Papa ajamuwa duka ashi nugkanum wantinui
El Ministerio de Desarrollo Agrario y Riego (MIDAGRI) tawa nunu etsegkae papa ajamuwa duka ashi kuishkin itawai regionum antsan batsatkamunmashkam tuja ashi ijumja diyam 34 millones takat awai nejetin juuka takatak wayawai makimakichik muun ajagtin aidaunum
Juju papaya duka weenawai 19 regionnum iina paisjin, tuja ima senchi tsapa duka: Puno jiinui 850 mil toneladas mijantin, juka ijumui 16% ashi nugkanum
Nuwi minawai Huanuco 745 mil toneladas mijantin (14%), nuwi minawai la libertad 533 mil toneladas (10%) ashi nugkanum, Ayacucho 449 mil toneladas (8%) inagnamu Cusco 440 mil toneldas (8%)
Dekas diyamak papaya duka 110 mil aents takat inanimainun itawai tuke tsawantai, juka ashi iina nugken takatan itawai. 34 millones takat ujumak tsawan inanimainun itawai, ima senchik ajamunum inaniamu awai, dupaji takagbaunum, uweamunum nuwigtu uweja pujusa inaniamu, juna augmattsae papa augtusu MIDAGRI takau, Juan Miguel Quevedo
MIDAGRI takau etsegkae yamai ajawaja nuwig ajawaje 339 mil hectáreas, nuwigtu ajanum takau aidaun inajaje nugkan shiig pukugtinme tusa, ajatnun, dupa takagbaun, jima fertilizabte suwamun, jata achikai tusa kuitabaun, aatus wegawai
Yamai MIDAGRI iwainawai papa pati, pegkejai ajamdayamua nunu, juka aikamuwai iina papajiya nunu ashi yuwamu ati tusa
Juju crucigramaya nuwi makichik chicham agagta wajina segapawa nunu diisam
Takatan itawai, papa ajamuwa duka, nuwigtushkam
Etsegbau papa ajamu pachisa iina paisjin
Kuashat takat awai ashi nugkanum
Akanainawai 19 regionnum iina paisjin
Ame juwi agamainchau dekapeakmek papi wordnum agagta nunikam ukukta amina portafolionmin nuniashkumesh papigmin
Iina apaji, apashji, dukushji, muun aidaukesh, iniasmi iina nugkenish wajina ajakmau ainawa nunu tuja jusha ajakash wajinma yaimpawa ashi muuntinash dushakam
Igkunia chicham juwamu -Duke pachisa chichamu: Chichamunum pachina duka chichamainai wajina pachis augmatua nunak pachis
Ame iniam aipa nunu agajam jukita dutikam shiig umikta
Chicha nunu shiig antugkata ajantusam diisam kajimatkipa duke pachisam chichaktatme nuigtu chichak amukmatai chichat
Agagbau aidau ausa dekamu: web tawa nuwi, tikichnumakesh
¿chicham etsegbaun aujaina nunash wajuk wakeemitkawa?
San Martínkai, dekas bakau ajau aidauk
Bakau senchi ajamu wantinui ashi iina nugken, ima senchi wantinui iina paisjin
Iina nugken ima senchi bakau sujamu wantina duka San Martinkai jiyawai 48,4 milo toneladas, juwai dekatkaunum puja nunu regionnum (35,6% pachimbau awai)
Nugka pegkeg diisa etegkeamua duka shiig pegkejai nugka pegkegnum bakau kuashat nejeawai
Muun Edil Sandoval Arévalok San Martinnumiayai shiig pegkejan ajakma sujawai bakaun
Juju regionka duka wantinkauwai ashi nugkanum bakaunum wagki tamashkam ajajin jiyawai 3,800 kilos bakaun makichik hectareanum mijantin
Wajuk shiig agamainaita nuniashkuish chichamainaita
Juka takuish tumainai chichaku utujiasa chichat juka chicham ainawai nuniashkush apagkas chicham ainawai anentain utujiak chichau ainawai
Chicham nagkaebau agagbauwa nuwi wainnawai
Chicham etsegbau augkuish shiig antumainun agawai, umiktina nuna diisa
Yamai chicham etsegbau agagmi, chicham etsegbau agaja iwainakbauwa nunu diisa antsaik agaku iina chichame iwayattag nunu kajimatkishmi
Anentai amasaja nunu juki antsaik ii anentaimsa anentai jukig nujai, agagmi yamai chicham etsegabau tuja inagnamunum apusata dakumamkamu aidaushkam dakumkamuk waji pachisa etsegji nujai betek amainai
Yamai chicham etsegbau iwainakmi iina apaji, pataji, kumpaji emtin
Tikish aents aidaush iish ii batsatkamunmash waji ajakbau ainaji nuna dekatnume
Yamai chicham etsegbau agajag nunu chichamaiujanikmi
Ujanikmi ii batsatkamunum inagka yuta nunu nuwigtu umutchakam makichik wajaki augmattainum
Juju diisa iniibau awai: ¿ii batsatkamunmash waji yujumkana inajin ainawa?
Chichaya duka umutaiyai najantaiyai, shaa, cebada, quinua, tuja kugkuamuji pegkeg ati tusa tikich ajaknashkam apugtin ainawai
Nuwigtushkam, juju umutaiya duka iinua nunu wantinui
Ima senchik chichak shaa najantaiyai, tujash tikich chicha shaajai pachimja najantaish ayawai duka quinua, cañihua, oca nuwigtushkam chuño tawa nunuwai
Nijamanch kitamaku umutaiya nunak umumainai uchishkam muun aidaushkam, duka imanik kajiachuwai, tuke tsawantai umutai
Shiig kuitamas umin ainawai, eke kajiatsaig
Agagbaunum tawai, chicha shiig pegkeja duka aniawai
Chichasmi ii batsatkamunum iina apajijai, apachjijai, muun aidaujai, nuniaku iniasmi yutai pegkeg aidau tuwaita nunu pachisa, tujai najantaiyata umutaish nunu pachisa, wajuk najantaiyata dushakam, nunu weantu aidau
Ame juwi agamainchau dekapeakmek papi wordnum agagta nunikam ukukta amina
Augmattsa chichata duka: shiig paantun iwainawai, etsejui, augmatui, tikich chichamaish etsejui shiig dekatnume tusa
Augmattsa chichatai aidauk juu ainawai: takun tajai, ajaishkam tumainai, juka, duka, wegakui
¿Utugmainaita Tsugki kumpaji aidaujai iinia chicham aidaun dekatnume tusaish?
Ausam dekattame kuashat chicham aidau ayá nunu iina nugken perunum, nuniakum agagta iina chichame weantu aina nuna dakitus diyamu juju agagtatam duka wajaki augmattsatin agagtatme waji utugchata wainme iinia chichamunmash nunu pachisam nuwigtu wajuk ujanimainaita iinia chicham ibau kuashat iina nugken aya nunu
Agagta wajaki augmattsatin, mamiksa disam wajuk agataiyaita nunu, apa, duku, jintinkagtin ujaktin asam, kuashat iinia chicham chichatai nugkanum ayá nunu pachisam nuwigtu nuna dakitus diina nunu pachismeshkam, tuja agakum shiig diisam agagta muun utuim, yaig utuim aidau, etsegkatasa ikatai aidauematagsa ikatai aidaushkam nuwigtu daa aidau, ashi agamunum
Iina nugken perunum, antsag tikish nugkanum ajantunisa niiniashbauwa duka iina chichamega nunuwai
Juju dushikagtus dijatuina duka dita ima senchi jumamkitagtus wekegainawai kuishkinmakesh nuniashkush apach chichaman wii ima shiig chichajai tusag. (…) chichama duka makichik agasbauchi tuinawai: apach america latinanmaya aidauk apach chicham juti aidauti ima shiig chichainaji, iina chichame ima pegkejai tinu ainawai,
Tujash ima senchi utugchat awa duka ii batsatkamunmak awai, perunum apach chichaina nunu anentaimainawai nuninak tuinawai ii ima shiig chichaji tusag, tujash nuninchauwai wagki tamashkam tuke chichamak andino aidau chicham iwayamush awai, nunin asamtai wii ima shiig chichajai tusaish tumaitsui
Dushiksa diyamu aents ikam batsatka nunu
Agaju jikamsa augta nuna jimaja nuna tawai: chichama duka eme anenmamsa dekapeamu amainai ii nugka pujag nuwi: anentaimsam distajum aents América Latina batsatkau aina nunu segamainawai dekas kistian chichamash shiig chichakmi wajuk yaunchuk chichauk aajabi imatiksa tuinawai nuninak tuinawai chichaman etsejuinak dita chichame ima wagakua iman dekapenawai ¿agagbau tsentsakbauwa dusha wagka agagbauwaita muun utuimaish nuwigtush pipich utuimaish?
Jimag agagbauwa nunu ausam diismesh ¿amesh tu anentaime iina chichame eme anentsa diyashbauwa dusha?
Aiksamek, agagta tesamua nunui, webnum dekamu nuniashkumesh tikish ainamunum dekamu, chicham ina nugke tepajunum ayá nunu, inia chicham aina nuna dakitus diina nunu
Iwainamu: waji pachisaiya augmattsatji nunu iwainamu nuniaku wagka agaji dushakam
Iina nugke perunumak chicham aina nunu diyamak shiig kuwashtai, iina nugken ashi perunum awai 47 chicham aidau, untsu 37 juwaku ainawai. (I)
Loretonum ima senchi awai tikish chichaman chichau aidau, dekapamak 27, duka dekamui censo aikaku 2007
Ima senchi chichamuwa duka juu ainawai quechua, aimara, asháninka, awajún nuwigtu shipibo. 10 tikish chichaman chichau awai duka imanikag kuashtachui 20 nuwigtu 200 dukeuchi
Agagta wajaki augmattsatin iina chichame aina nunu pachisam nuwigtushkam ajandaisa niniashbau awa nunu pachisam
Agakum anentaimsata waji pachisam agagtatme nunu, nuwigtushkam wajuk agagtatme nunu
Tuke kajimatkipa nagkamku chichaktatam nunu nuwigtu ejapeantam chichaktatam nunu antsamek ashimkumesh wajuk ashimkattame nunu, antumain agagta
Agagta wajaki augmattsatin iina nugken chicham chichatai kuwashat aya nunu pachisam antsamek ina chichame chichajin dushikdayamu awa dushakam
¿Waji chicham aidauna agaknush dekau amainaitja?
Agakum adeagta muun utuimjai agatia nunu, antsamek daa aidaushkam ikaka chichatai aidaushkam
Nagkamku agagbau ajutjamui mamiksa augtai, yamai iwaintukta pataim, kumpajum nuniashkumesh tikish aentskesh nii anentaimauji dekatasam nunikam agajum aan pegkeg awasatagsam inagnamu
Anentain amasaja nunu, nuwigtu ame anentaibauwa nunujai anentaimsam agagta wajaki augmattsatin, iina nugken kuwashat chicham chichatai aya nunu pachisam
Tikish aents, kumpajum aidaush iwaintukta amina takatjum chicham aidau aina nunu pachisam augmatam nunu
Wakan dakumkata ame wajasa chichamu ame agagbauwa nunu, nuwigtu iwaintukta kumpajum aidaushkam
Wajuk dakumamkaiya iwainamainaita nunu
Chicham agaja awetunitain agawai municipion awetak nuniashkush Polician awetak agak agatui waji utugchat asamtaiya ipaawa nuna nuniak dekas chicham apu jintiagmauwa nunu uminkati ii batsatmaunmash nuniaku maak batsamsami tusa; tuja agak mamikia agawai chicham iwajaa agat aidaun wajuk ii chichamesh shijash chichataimpaita nuna diisa
Chicham jintiagmau artículo 137 Constitución tawa nuwi agagbau tawai, Iina pamukji Presidente niiyai ashi iina nugkenig chichamainuk utugchat ataish wajukmainaita nuna, waitkaniamu atai, utugchat iina nugken atai, nuigtush ashi nunu nugkanum batsamin aidauti utugchatnum jegajin niiyai chichaktata duka wajuk batsamsattaji nuna, nuna nuniak epenui ashi agkan
Juka ependae shig senchi jaamu au asamta jata Covid -19, tawa nunu kuashat jinamun itae nuniak ampimatai aidaush kakajus ampinimainchau waigke
Utugchat nagkaema nuna shig etsejak, nuigtu wajuk depetmainaita nunu
Apa nuniashkumesh aents muun aidau iniasta, wagka antuinatsua nuigtush ajantusash diinatsua ishamain jatanum batsamna nunash, nuigtush chicham umiashmaunmash wajii utugchat amainaita ii batsatkamunmash nunu
Ame juwi agamainchau dekapeakmek papi wordnum agamainaitme nunikam ukumainaitme amina portafolionmin
Municipiu aniashkumesh comisaria papii agatjata nuniakum ujakta utugchat awa nunu nuniakum tita dekas chicham jintiagbau awa nunu uminkau ati tusam ii batsatkamu shig juwaktinme tusam
Waji segamji duka makishkinuchu atatui, ashi aents makichik batsatkamunum batsamin aidaunu
Chicham papiinum agaja awetunitai aina duka shig ajantunisa eme anendaisa agataiyai, nuniaku makichik chichamkesh yapajitsuk waji segamji nunu pachisa awetutaiyai
Kumpama ukuamu: chicham pegkeg agatja ukuamu
Juna pachisan agatjame muun Comisariu iwaintakun waji sujutai aina nuwi kuashat aents aidau ina apuji chicham jintiaja umikmaun antugtsuk dita wakegamun takainawai jega batsatkamun yantamchijin utugchatnum batsatmauwa nunash dekayaitak, antsag machikish wenin epemakagkesh, ikakankesh yujainatsui aents aidaushkam (I)
Nunu utugchatnum wijai batsamin aidau kuashat tudaiyinawai sujutan apujus takau aidaujai tujash sujutain batsas batsatuk nunu chicham tuinam dita aents kuitamkati tusa iwayamujijai ijunag kuashat tutitag wajainawai chichaman tujutii tusa, aantsag juka shig ishamain wajase anenjas wekaemainchau Covid-19, achimamain kuashat nampeamu awai. (C)
Nunu ishamain abaunum muun Comisario, amina ujajame wajuk juju epegmainaita utugchat awa nunu, suntajum ishiakta dutikam dita yaa aentsua antuinatsua nuna achikag suwimkan susa jiktinme (P)
Machik ayamtai apugnawai batsatkamu daaji tsawanta dajijai akankatagsa
Huanta pujusan, tsawan 20 nantu octubre de
Waji titag tame nunu mamikiam agagta, waji titagsamea agame nuigtu yaayá agatme
Agagtatkumek dekatkauk juju iniibau aina nunu diista
Batsatkamu daaji tsawanta dajijai
Egkekta chicham chichakam tuwita iman agagbaush: utugchat pachisam wagka chicham jintiaja umikmi tusa pamuk umikbaush umimainaita nunu, nuwigtu iwainakta red social tutaiya nuwishkam tikich aents aidau wainak dekatnume
Shiig paan chichaka egkekbau ati ame agagbauwa nunu, tikich aents antakush paantak antumaina nunu
Lucila Quispe Mallasca (Bakichik muun bakajijai)
Alessandra Loli Carrillo (Ese Ejja augmatbau)
Nuwigtu, I Concurso de textos para Mis lecturas favoritas tabaunum jintinkagtin aidau agagbaushkam pachiamui
Takashun pachis uchi aidau tuinamu
Untsu takash muun jegaa waya pujau wainkuik pataa jakachagtipash tinaitji wagki tunchi aidau takashui magkagtin asagmatai aents kajegkantau inamjam
Untsu takashu uchiji waya pujau wainkuik puyattnatsui
¿Wajinma betekchauwaita quechua shipibojaish takash muunnumash?
Bakichik tsawantai, yumi yutai yumi juwakun namakaa wemayajai tujash ishamkamiajai kuwashat takash shinuinakui
Chicham ausaum nunuish, ¿tuna tumainaita Sorarosh Willkanash?
Agagta papiinum, dutikam aukum kumpajum aidau ujakta
Pegkejuch augmatbau ausata, bakichik aents nayaimpinmaya nuwajai pujusmau
Imachik asag, nayaimpinmaya nii pujamunum mamikis etsantug minaun wainkau
Ishamjukaipa, mina daajuk Yayai
Jegaa jegattak wekama uchiji pujamunum nuwa dushiamun antuku
Tujash, Tiwi dukuji kajinmas diiyachu nuwan, pekenchau diisu, nuniak uchijun junik awakashtimpash tusa puyatau
Bakichik kashi Yaya Tiwin aujak tau
Duku pegkegchaun chichagtawai batsatkamunum
Shiig wakemsemag pujau, nuniak utugkanuk ataktu duwajun wainkag tusa anentaimu, nunik wekaegas shiig senchi untsumkau nuniai nayaimpinmaya aiku
¿Yayash wagkan nayaimpinmash wakitkiyawa?
Dakumkamunum awa aiksamek, kampatum vasowa nunui yumi yajata
Inanagnakum, yumi weejai pachimjamua nunui nujin egkeata
Iniibau aikta agkan aina nunui
Chicham jaqaru tawa nunak chichau ainawai Tupenum, duka distritowai provincia Yauyosnumia, Limaya autu
Nuwigtu, jintinawai jaanch awanbaun, ajak ajamun, natsebaun diita wajuk batsatiawaki nuna dita chichame megkaekai tusa
Antsag, uchi papiijam kukama kukamiria aidaunashkam 8 muun kukama aidau jintintuinawai distrito San Juan Bautista nuwigtu Nauta, departamento Loretonum
Ministerio juna eme anentus tawai: chicham amuemainchau awa duka ajawai dekamuji antsag uchi mininaunash ujainawai dekamujin, wajuk batsamiajawaki nuna, wajuk shiijash tutit wajatsuk pujumainaita nuna ashi nugkanmashkam
Yabaipat autus diikma wainkaje numi araucaria tawa nuna kawau ajakmamujin, wagki nii numi yujamunum yaimu asamtai
Guillermo Blanco juna autin tawai kawauk araucaria nejenak ashi yuwatsui, yuwak ampig ajuawai, nua nunui ijinui tibauwai
Tujash dekanae, yuwaku ampija ajuagbau aina nunu ima shiig tsapaa nunu, jigkae esaishbau túke aina nujai apatka diiyam
Ausam agagta agkanta nunui
Evaristo agagbaun aujus diis tawai
Jaqarunmaya muun aidau, dita chichamen uchi aidaun jintintuina aika tikich shiwag aidaunmash jintinmain ainawai
Tikich ikamyawajai apatka diiyamu
Ikamyawa wegantun autin Francesca Delucchi; tawai nuniak perunmak ikamyawak ashi abuekae tusa
Kuwashat ikamyawa maamu asa
Dekashkumesh pataim aidau iniasam agagta
Luis Anajai postanum nagkaemakma wainkaje anemia pachisa agaja adukamun
Wika pegken dekapmamu asan akapnak, nuwigtu atashu numpenak yutanak dakitajai
Nuniaknush katsuntsa yuwajai, tujash dakitajai
Wi wakegamun yuwata tajai, mina dukug suja nunak dakitajai
Luis, dukuk dekas tau amainai
Tujash duka nunimainai anemia au asamtai
Jata anemiak tsakamainchau ekagtawai antsag tikich jata aidaunash itawai
¿Batsatkamugminish tuwita yumain aidau anemia ajuti tusa yumainush?
Batsatkamunmaya, bakichik uchi agseamatjai tusa weu megkaekau
Bakichik nuwa shiig shiigmaush namakia jiinki namaka initken jujukme tusa uchi etseju
Uchi megkaegak wantinkamun papiijam aidau dekawaju, nunik puyatus augmatuidau yuminmaya aents aidaun pachis
Ausa nagkankamunum, jintinkantin iniimui antukajeash tusa
Kumpajum aidaujai ijuntujam aikta
Chicham agagbaunmash, ¿tsugkish wajukui tawa?
Chicham agagbau takasa nagkankamunum, bakichik uchi inimu
Duwik muunnum puju ajakui tuajame bakichik muun quenan umpuun, nuwejai atushat kanaka
Nugkeshkam ajau tujash kuwichik atsugbau asa ajakmainachu
Bakichik tsawantai kashik ai, bakichik muun esajam ukugkui toro uchijin kuwitamkata tusa, shiig akiktatjame tusa
Bakichik tsawantai batsatkamu Puytuku aniversariojin quena umpuati tusa ipawaju
Nunui muun umputai toroshkam nantsemu
Muunchakam senchi kitamau nuniau asa torito umau wainak, uwagtajai tusa umau
Umpuattame kampatum tsawanta nunu
Tima dakitaikat juwaku, nunui umpuaju quenajin kampatum tsawan nuwigtu kampatum kashi ayamtsuk
Kampatum tsawan jegamtai, tiu nunu aents esagma nunu
Waiti ijuau nuniai bakichik nuwa jiinkiu
Niigka kampatum mijan megkaegak wegawai
Muunchakam, wake besemag inagkeakbaun nuwen ujaku
Nuweshkam nuna antuk shiig senchi buutiu
¿Wagkan quena umpunush nuwejaish ajaknash ajakmachush ajami?
Apachum, apa, duku aniashkumesh tikich muun aidaukesh iniasta
Aents aidau nuwigtu aents wee aidaush wajukauk ajami nunu dekaami
Iinia wegantu tsawanjin, uchi aidau dakumainau aents Amazonasnumia aidaun
Akaega ajaku ainawai ima aents senchi aidau etejamu aidau, wagki ishamain asamtai
Nuwa muunchishkam kajeku, nunik anentaimu: wii akaetsaigkik ditash akaekishtinme tusa
Shiig dekami tusa yabai ausattaji dita pachisa
Uchi aidau chichainamun jintinkantin antuk tau nuniak wee pachisa augmatbauk awai tusa
Ima Yauna nuweg dekau aishi weenak
¿Wajukauk ayi nuwa ejamtin Yaun pujamunum adikauwa nunuish?
¿Wajinma betekaita augmatbau Ese Ejja augmatbau nuwigtu Wee augmatbau tawa nujaish?
May augmatbauwa duka yumainun pachis chichainawai
Chicham agagbauwa nunui diiyamash, ¿wajuku diiyame muun Yaun tabauwa dusha?
Augdaiyaku Tajimat pujut ujaniamu
Segundo grado - Ciclo Inicial
Clotilde Zoraida De Freitas Espinoza, Pancho Tanques Atchut
Ame antukmau wajuk dutikattame nunu umittsata
Shiig papasam augmattsata ame batsatkamu yaunchukesh wajuku ajakuita nunu dutikakum, dakumamkamu adukata
Ame inibau aimkamu nuigtu dakumkaun nunu pachisam tsanitaigmijai chichasta 1
¿Jintinkagtin yaimpakmatai etsegkata wajina takua tawa ina pujutji tawa nunash.?
Aneamu ajutui batsatkamunum entsa, ikam, dase, tuna yawegmaunash emegkatjau asamtai
Juju umiktinnumak senchi takasji niime diisa augmatbau wajuk agataita nunu pujut batsatkamunmaya, antsaik uchi aidaujaishkam iina imanji, jasa niniamu wajukuk ainta nunin akuish
Wajuk dutikattaji nunu umiamu
Jimag aents bakichik nuwa nuigtu aishmagjai
Yutai pegkeg aina duka shiig awagmawai (uchi, muun)aents iyashin atsuma nuna epegtau asa
Nuniau asamtai yumainai proteínas, carbohidratos, grasa, aguas vitanimas y minerales
Augdaimu agagbau amainai etsegtamukeshkam nuniashkush iwainamukesh, wajuk nagkaemawa nunu etsegku
Kanaja ijunjamua nunu augdaimu iwainainawai
Ijunag dakuman iwainawai augdaimu agagbaun
Umiktin dutikamua duka iwainaktatji ausa dekatainum ayamtai muun augtainum nuigtu batsatkamunmashkam iwainamainai
Jaha yamai nagkamsan yutai pegkejan yuwajai, yamai nagkamsanuk yuwattajai namakan nuigtu maman
Chichastajum aatus amainai tabau, wajukunum pujusan yajai chichame
Wajuk takasaiya minaji nunu anentai jukitajum dutikajum najanatajum mamikiata kampatum aents. augdaimu atatui yutai pegkeg yuwamu pachis nuigtu dai kuitamu
Ehe yamai nagkamsan yutai pegkejan yuwajai, yamai nagkamsanuk yuwattajai namakan nuigtu maman
Diyaji nunina nunu dutikaku aneagmi ijunja jimag aentskesh aan kuashtakeshkam augdaimu: Anentaimsa augtai agagmi
Iwainakta dekas anentai sukagta nunu nuigtu agagta inagnamunum
Yaa agatkuiya agagtatji: wajintu adaikattaji iina tsanitaijijai, jintinkagtin atsa aents muun aina nunu agatkuish
Augdaisamu agamuk jimag eants aniashkush kuashat aents ijunag augdaisamu augmata nunu, dekas anentaimau iwaina duka akanja agagmauwa nuwigkish pujuttawai
Jintinkagtin pujusa diigmai agagbau dewakbau iwajatajum
chichakun iyashun umushkin chichajai
Batsatkamunmash wajuk ikamnash kuitamainawa dakumka iwainakta
Augmattsamu aetsji ainau daaji agatjata
Wajupa aentsna pachisa augmatua nuna daaji yakagta
Senchi Ikam kampujanum , shiig kapantuitjai, anentaijuk , Uchi aidau, ejamtin aidauk wakejus ainawai
Aentsush wajukeamunum yuminash atsumainawa nunu agagta
Uchi nuigtu muun agkam chichamjumata
Wagka agagta tuu tame
Makimakichik ijumdaejamu augmattain augmatuinawai
Agagta kampatum anentai paantu aentsun iwaidau takamunum
Augmatbaunmash yaa aidauwa pachinua nuna daaji tsegtsaka mamikiata, dutikam agagta
Yaunchuk muunnak takasa pujutnak Etsa nuigtu Nugkui ujakui, dutikamu nunak uchijinash, tijajinash, nawanjinash unuinajui
Augmatbaunmash waji unuimajume nunu agagta
Agagta ame pujutaigminish wajina takau ainawa nunu pachisam
¿Anentaimsam diista dakumkamu aina nunu?
Chichasagmi iina yutaiji pegkegji pachisa
Maki makichik dakumkamush waji wainji augmattsata
Apa apachum, dukuchum iniasam dekata augmattsamu pachisam nuniakum agagta
Chicham agagbaunum wainkamu yakagta
Iniibau ausam sapagkeata (X) chicham dekaskea nunu. dukuchi pachis tau
Jakimtijata: dukuchi pachis tau
Niime augmatbau: Juju wegantu agakuik augmatnawai waji,kuntin, aents, batsatkamu aidau
¿Wajuku ainawa nuwigtush wajina aikainawa.?
Dakumkamu iwaina jusha wajukenakua aninawa
¿Amesh dekamek dakumkamu aina aika najanbaush.?
¿Wagka tikich nugkanmayash wakesash diinawa.?
¿Iina muunjish duik pujutnumash wajina yuu wajaku ainawa?
Iina tsanitaijijai augmattsamu antugbau pachisa chichaji
Yamai pujutnumak iik yuwinasji iina patayi aidau sujuinawai kuwishkin jukitasan, dita batsamtaijin Chiriaco, Imacita, Santa Maria de Nieva antsag tikich nugkanmashkam sujuinawai
Yamai pujutnumak duik pujutnum iina muunji shiig kuwashat jukiag yuu wajakbauwa imanchauwai, junak juniawai aents yujainak shiig kuwashat iju aidau amuamu asamtai nuigtu ikam aidaush amuamu asamtai
Agaji inak pachisa Augbau nagkamtsuk
Dakumkata ikama utugchatji iina batsamtaijin awa nunu
Amesh aentsu imanjin ajantusa diyamush pegkejai tamek
¿Dakumkamu aina nunu anentaimsam diista?
¿Agatan nuwigtu augtan chicham jujai agatan sh, ch, p?
Agagta kampatum anentai augmatbau agagtin tabau
Amesh yujag iina nugken aya dusha nigki tsapakui tamek
Wii anentaimsan takatjun pachisan chichastatjai
¿Yáa ijunbaunash chichaka ijumua?
¿Wajukenawa iina pumukji aidaush Distritunmash, Provincianmash nuigtu iina paisjinish Juju mijana juwish?
¿Wajina pachisag tujamti agagbau ausattan dusha?
Perunum: pamuk alcalde wetajai tuidauk papi umigkamu ainawai takamsamuji ajamuji
Jimtunuichik pamuk alcalde wetajai tuidau Limanum awayawaje papí Jurado Nacional de Elecciones (JNE) wísha alcalde wegaku ekemtainum chimpuinum ekemsatjai tusha
Pamuk congresita aa wajakú Renzo Reggiardo nuigtu Luis Castañeda Pardo, uchují alcalde weégka tusa dakitamu Limanum, alcalde wetajai tusa diitainum Ipsos Perunum naatug wegawai, Mijan 1993 agatmamjau aidau alcalde wetajai tuidau kamtunui yuk , jujú ainawai alcalde wetajai tiaju aidauk
Alcalde wetajai tuidauk shiig kuwashat awai limanum
Jurado Nacional de Elecciones, tawai Jimtunui kam millones aents perunumia awai ajapmain aidau Tunuijim mil pamuk wetajai tuidau riguinum nuigtu municipalnum awai Chia Tunuikam , Sam (mil) alcalde wetajai tuidau
Regiun Cayaunumia takau Félix Moreno, utugchatji ajamu kuwichik jukimunun takaua aidau Odebrecht nuigtu juju mijantin kuwichik kasamkamuji ajawai 300 millones dólares núnak tawai agag etesejin Ojo Publio, juju etsejui shiig kuwashat alcalde takaidau ukukiaja takatjin alcalde wakettsanuk wetai tuidau asag
¿Wajupa pamuk alcalde wetajai taush awa?
¿Wajupa Odebrecht kuichik kasamkamush ajawa?
¿Yana uchijina alcalde wetajai taún dakitjaje?
¿Wajupa akinamu mijan ajamua wemainaita alcaldes?
¿Wajupa mijan takainawa Pamuk aidaush?
Wajupa mijan takainawa alcalde aidaush?
¿Ame pamukjume daajish yaita?
Ame ijunja takamujai jujú utugchat ajamu wajuk epegmainaita nunú pachisa agagtajum
Dakumkata nunikam agagta pamuk alcalde ame pujutaigmin takasu pachisam
Mina Pamuk Alcaldin takasbau Pachisan agajai
Maki makichik wajainian waji umiktatji nuna tuinawai
Adaikami jimag anentai nuniashkuish kampatum ijunja takamunum tibau, nunika jinki tiagmi nunika chicham agajagmi
Waji agagtatji nunu pachisa chichainaji, yadau agagtatji wagka agagtatji nunu pachisa
Jegantin: Agagta makichik chichaman etsejin, ajamu slogan nuigtu chichaman etsegbau pachis tau, ishash jata achigkai tusa kuitamabau pachisam agagta
Aentsaik dekamainai pumuk aidau adeikuish, nuigtu apachi takatai aidau kanajú aidaunum awajún pamuk takaina nuwishkam
Ijunak takasú aidau papelotinum agagbaun aujainawai, jintinkagtin, papijamin antuinai
Iina pamukji pachisa ijunjan agajai
Ana nuigtu Arturo chichainawai chichaka ujaniamum iman paantujin pachisag
Iik chichaka ujanimainaitji jimag chichatayai: nuigtu
juka pachitkawai kuwashat chichaka ujanitai aidaunum
¡ Chichata etsegbau shiig pegkejai!
1º Umintsata shiig, inimsam shiig dekata waji pachisam etsegkattame
2º Shiig paantu jiikam chichakta, chichaku tabau yapagsam chichamainaitme
5º Ame etsegbauk dakumkamush iwainamainaitme, etc
Puna tente taji duka ijunja chicham pachisa chichamua nuwai, juwa juwin kunumak aents ijunui, ipakusumat nuniashkush juk aents ijunui, juwig pachinui makichik duke utugchatji ajamu pachisa chichamunum
Aents chichainun diistinuk eke ijunbau nagkamnatsaik iwainamainai aents aidaun nuigtu waji pachisa chichashtatji nuna, nagkanbaunum chicham chichakbaun ijumag etsegmainai, nunik ijunjau aidaun inimain akuig inimsatajum tusa tumainai
Egamainai aentsun chichaktin etegkeamun dekaun, chichaktin aidau etsa mamikjamun diis chichamain ainawai
Maki makichik ipamuk etsan diis chichamainai inagkeakin tusa
Nunikam ame augtaigmin ijunjamunum etsegkata
Ashi aents tuwinawai kuntin aidauk makinjai betekai nuniu asa buchituinawai, dita wakegainak, atsumamu ajam, tikich yacha aidau tuwinawai kuntin aidauk aentsjai betekai nudiu asa ditash anejatin ainaiwai
Dekami jirafa uchijin ayamjak maan auwai
Juka internetan aan nakaemash pegkejai juajuin tikich nugkanmaya aents aidaujaish chichamainai agaja, ii dekashbaush dekamainai, tikich nugkanum utugchat aush wamak dekamainai, waya dekamainai páginas amarillas), tawa juwig waya ii wakegamu dekamainai
yacha aidau tuwinawai kuntin aidauk aentsjai betekai nudiu asa ditash anejatin ainaiwai
juajuin tikich nugkanmaya aents
Agagbau tuke awai jimag anentai paantu tabaujish
Juka juniawai iina uchiji aidau eme aneasa iina pujutji diyashbau asa, apach pujut utsumaja wegaku kajimatbau asamtai, juniamu asamtai iina pamukji, ijunag batsamin aidau, jintinkagtin aatus atukag iina pujutjin pachis jintimain ainawai ayamtainum, antsag tikich pamuk aidaush iina pujutji pegkeg aa wajakun jintinmain ainawai dita uchiji aidaun
¿Yamai pujutnumash tuntuinash najanainawak?
Yamai pujutnumak tsawan weantu yumi, etsa, dase, aidau yapajinak minawai, duwik pujut aa wajakua nuninchauwai, iina nugken shiig kuwashat kajeawai ii senchi waitkamu asa, yumish duik pujutnum yumitin senchi
Juniamu asamtai yamai pujutnumak aishmag, nuwa aidaujai ijunak chichaman jintiajan nugka pachis chichamjumain ainawai, duwik pujutnum nuwa eme diikchamu akuish yamaik nuwa aidaujai anentai sunaisa nugka chichamjumainai
Yatsug Nantip, ¿Amesh wajuk anentaime ii agagbau ausan jusha?
¿Wajukeawa yamasih iina nugkesh?
Ame tsanitaigmijai chichasta duik pujutnum iina muunji deka wajakbau nunikam agagta ame pujutaimin yabaish nunash nuninawak nunu pachisam, nunikam chichasta ame augtaigmin
Yampan nuigtu Nantip chichainawai papi augsamun nuigtu dita antukbaun chichainawai iina muunji batsama wajakbaun nunu yamaish nunika pujamun iina pujutaijin
Nantip, agagtatui makichik papin, awi ujaktatui niina pumukjin wajina takasta tawa nuna pachis, shiig atsumamu ajamun pachis agatjattawai
Nunu dukita umika awemamunmak tsentsamainai daajin makishkish nuniakush jimagkesh
Junak umimainai ijunak takau aidau nuniashkush Estado takatjin takau aidau
Chichattatakug uweje takui chichattatui. tikish chichataig dakastatui
Etsegbau agaja nuniashkuish chichaka tabauk, dita pachis takat dutikamujin, ijunjamujin nuniashkush wajinak takase nuna pachis, etsegbauk tutaya informe
Etsegbau yantame aidauk juju ainawai: Las partes de un informe
Nudau: Ditanu pamukji MAVILA CIA
Tabauji: Takatji tsupigbau takau aidau
Yamai nagkamsag aanu aidau jinbaunum takasagtatui tikich aents aidau
Yabai etsegbau yantame aidau pachisa tiagmi
Yantame aidauk juju ainawai
Nagkabauji, apugnawai tuwi pujusa awemaji, tsawan, awin apugnawai tsawan nuigtu Aunu, Nudau, Tabauji nuigtu, Tsawanji
Agamu nuniachkush iyashi, juwin aganui ii waji tabau awa nunu pachisa, juka kanawai jimag agagbau kanaku
Narración tawa juka ii wainkamu augmatbauwa nuwai, nuniashkush ii anentaimsa tabauwa nuwai, ajawai kampatum yantame aidau
Utugchat ijumnaju: Juju ima paantu wantinui, juwig wajuk utugchatji ajamush epegkeawa nunu dekanui
Juwig utugchat ajamu epegkea nagkanbawa nuwai
Tiempo: Juka waji tsawantak ankae nuwai amainai: nagkaemakiu, nuniashkush yama nunikbaun tawa nuwai
Nantip ¿dusha wajukuita?, pachisam ujatmainkaitam?
Makichik tsawantai wainkau nuwa atashun kuitamnun
Augmatbau aaja nagkama agamainai: nagkabau - utugchatji - epegbau
Chijuk chicham aidaujai agagbauwai, chicham aidaugmak awai chitsu aidau
Wenuntai juju ainawai: a, e, i, u ajaish aganui: A, E, I, U
Augsagmi chicham aidau nunika tenteawagmi wenumtai aidau
Chicham aidau: Ampam, Nantip, Lima, Niip, ainawai daaji adaitugbau nudiu asamtai aganui utuim muuntai, chicham, yawa, nuwa, namak, juka daaji kuwashat pachis tau asamtai aganui yaig utuimjai
Duik muun augmatbauk, imanika muun agantsui nuigtu utugchatchauwai nuigtu imanik aentsji atsujui, agamainai dekas nunikbaush nuniashkuish nunikchamush; ajawai nagkabau, utugchatji, nankambauji
¿wajig pachisa chichastaji juju tsaime jintiamunmash?
¿Wajig pachisa chichastaji juju tsaime jintiamunmash?
Arturo, wakegajai tikich aents aidaush wainkatnume tusan iina batsamtaijin ¿wajukmainaitji nuna?
¿Wajimpaita chicham kampatu akanjamush?
Agagbau kampatum akanjamu taji duka, makichik papi umikbauwai chicham aents ujaktasa ii wakegamu
Juju papi agagbauk kampatum yantame akanjamui, juka chipujai betekai timag antsaik juwin chicham ii etsegkata tabau agaja etsegnawai
Eke nagkama agatsuk anentaimsa diimainai, waji pachisaik agagtaji, anentaimja agamainuk juju ainawai
Dakumkamujish yaa weantu aents pachisa agatji nunu diisa dakumkamu amainai
¿Jintinkagtinush ii weantunash jintinjamak?
Nuniakui mina jegajui wakitkimjai yumi aan senchi yutak uchuptujai tusan, Nayaimpik yujamkim wajasa au yaya aidauk wainnachu
Nunikan wainkachan jii dukutain apugsamjai wainkatjai tusan, tujash apugsanush wainkashmajai, nunikan idaikun awagsanuk apugsamjai tujash nuniaknush wainkashmajai
Nayampik shiig tsawan wee aun wainkamjai nunikan shiig aneasmajai, ashi ayampasan diikma wainkamjai chicham agagbau aun nunu tau nugka
Chiju aidauk juju diisa agagbaujin emegkatmainai
Amesh tuwi pujame, ame tuwi pujame awi pujawai mina yatsugja
Augsata jimag agagbauwa nunu
Chipik makichik yaakat muuntai, ajawai ayamtai Inicial, Primaria nuigtu Secunadria, aentsji aidauk tsumamun sumainakug wenawai, Santa Maria Nieva, nunishkush Imacita
Chipik yaakat muuntai, ajawai ayamtai aentsji aidauk atsumamun sumainakug wenawai Ajawai , nuigtu shiig kuwashat ajawai nuniamu ashamtai pamuk muun aidaun chichajui ikam kuitamtan pachisa,
¿Utugmainaita betek agamu atí takuish?
Dinosauriuk nugka yujau ainawai, yamai pujutnumak imanik atsuinawai juka batsamsauwai yaakat Igiptunum
Juka yuja wajakui nugka nuigtu namaknum
Juka uchi tsakamunum pegkejai
Junak duwikesh aents aidau umu wajakbauwai
Majanuk shiig kuwashat ayawai namak aidau
Namak maakuik atsumnawai tsau nuigtu deka
Juju utugchat iniibau epegkeata takuik mamiksa diisa wajuk epegkeattaji nunu diisa epegmainai, yamai nuna iwaintajime
Agagbau diista nuigtu chicham aidau yaimpakmatai betek chichame aidau tenteata shuwinai
¿Jegash dakumkamunmash wajuku ainawa?
¿Wajuk antaji pujutai yapajinbaush (dase, yumi, etsa?
¿Wajuk ujaktatji pujut yapajinbaush iina pujutaijinish?
¿Wajuk dekapeaji pujut yapajina midaush iina pujutaijin?
¿Wagka jusha pujutash yapajinash minawa?
Jintinkagtin Agkuasha pujutnin augmatkui antukagmi
Agkuash Apikai Kujancham, ajawai 20 mijan
Akidauwai Chipe distrito Imaza, Amazonas
Apajin ajan takau ainawai
Agkuash kuwashat pujut yapajina midau asamtai, augsatjai CEBA, tawai awi unuimajan pujut yapajina mina juna chichamjuttajai, tusa Pamuk wajasa, muun aidaun jintintuatjai ikam, namak, ajak ampi apugtutsuk takatan, dita batsamtaijin shiig kuitamka ati tusa
Makicik aents niina pujutjin ninki augmatmamuk tutaya autobiografía
Jintinkagtin augkui antukagmi Yampana pujutjin pachis
Iina pujutji aa wajaku anentaimsagmi
¿Iish wajuk kuitamji iina pujutaijuis juju pujuta sukagtin yapajina minamunmash?
Chijuk agakmawai chicham aidaujai, chicham aidau agagmawai utuim aidaujai
¿wajig yuwatji tikich mijantinish?
Wenuntai juuwai: a, e, i, u aajaish aganui: A, E, I, U
¡Wishakam antsanuk shiig aneajai !
¿Amesh wajuk anentaime ejesmagmi takuish?
Ashi ajutjamui ii pujutji batsamsamu juka iina pujutaijin iwainawai iish tuu weantu ainaji nuna pachisa
Iina nugke Perú pegkeg amainai ii depetku iina kugken tsawan pujutai yapajina mina juju shiig kuitamku iina ikamji, namakji aatus
¿Amesh shiijak aneam chicham umikbaunum unuimamush?
Juju takag awa juwi
Agagta ame pujutjum pachisam
Ame pujutjum pachisam augmattsata, juju papi awa juwi
Iina batsamtaijin tsawan yapajina mina juwi umintsa pujumain pachisan agagta
Wagka pachinka chichamush pegkejaita nunu pachisam agagta, makichik cartulinanum iina muunji pachinka chichatai nunu agagta nunikam adukata ame augtaigmin
Luz nuigtu Fredy datsa ainawai ajan takau emkatatus wakegau asag, nudiu asag aujainawai CEBA iijai betek
Wainkagmi Luz nuigtu Fredijai
Luz nuigtu Fredy wenawai CEBA
Ampijatin senchi puyatjush diyamu puyatamu wake besem aú
¿Wágka jusha jatas ankash wantinua aentsnumash?
¿Jata achigkai takuish wajukmainaita?
Antukagmi jintinkagtin augkui jatan pachis batsamtainum
Yamai pujutnumak, ampimatai aidauk shiig kuwashat emkae, jatan dekainawai nunikan jaamu dekawag aents jaaun tsuwawai, tujash awai kuwashat jata dekashbau, duka jatak wantinui pachiashbaunum, aanik jata watinkamtai dekatatabau shiig kuwashat tsawantan juwawai
Unión Europea (UE) Jata wainchatai wantinun tuu adaiwai (ER) Juka jatak ishamainai shiig kuwashat jinumainai, juka jatak achijatui 10.000 aentsnum achimamainai 5 aents
Organización Mundial Salud (OMS) tawai juka jatak achiawai tawai 700 nuigtu 1.000 aents millón puju aidaun, junak taku tawai 6% nuigtu 8% aents batsatu utsumamain ainawai taku tawai
Yamai pujutnum dekainawai nuniak tuwinawai awai jata dekashbau achijatu 7.000 jata; tikich nugkanum ukunchi esajam batsamtain awai achimaju tawai 20 millones aents jata dekashtain achimaju aidau
Wagka amesh aentsu imanjish ajantusa diyaji tame
¿Waji dekaugme dakumkamu diisjumesh?
Proyecto de aprendizaje: Wii unuimagbau dekapmabau
Proyecto de aprendizaje: ¿Túji pegkegjish ajumainaita pamugdaush?
Dakumkata wajuk ijunin ainawa aents aidaush ame pujutaigminish pamukun adeikatatusash, iwainmatta wajuk ekemin ainawa nunú, wajuk ekeemin ainawa aishmagkush nuigtu nuwash, tuwí ekeemin ainawa pamuk wetajai tuidaush nuigtu wajuk ajapjin ainawa nunú
Muun Camilo augmattsae makichik kuntinu pachis augmatnun
Núnik tujigká waitinum jegajua untsukú: ¡agkántai!
¡Yamaik nagkankati pegkegchau pujutak!
Makichik augmatbau anentaimtugta: anetsji aidau, pujamuji nunikam nagkanbau yapajiam agagta, augmatbau nagkemakiu Muun Camilo ame wajuk tame nunú pachisam
Dáa weantu aidaun ijumjai chichaman yapajin aidaun inagnamunum , aatus wai nuniashkush jai chicham
Antimtikata maki makichik dáa nunikan augmatnujai agagta
Ashí tren aidau tawagmae
Alicia paragua yamambauch ajawai
Ijunjam nuigtu agagta pamuk shiig pujutji wainchaitku adeikamu utugchatan apuju pachisam
Aneakjai jimag chicham chichatain
Dakumkamu yantamen, agagta chichatai aidau
Nunikam, etsegkata wajinkua tawa dakumkamush nunu
Chicham aidau betek chichachu, tujash chichamen duke tabauk tutaya
Susan wemae kuntin nuigtu yutai aidau sujutainum, nuanui kuntin nuigtu yutai aidau sumaktasa daaji dita sumaktin agaja jukimujai betekchau aidau
Maki makichik ajawi dita atuwe betek tau, tujash uumak awai tsentsagbaunum
Patakam agagta chiju aidau, yapajiata chicham suwinai agagbauwa juju chichame betek taujai
Mina apag japa nejen sumagmae
Ampijatin chamaja nugkug wajawai
Papi aujun anuimajagmi nuigtu antamu agagbau augku: Anentai paantu ajamu agagbaunum
Tikich kuntin aidaush iina nugken kaudau ainawai duka Asianmaya, aents kaudauwa aanik, tikichik juwiya kuntin aa wajaku ainawai
( ) Juju shinamujig, tutitjai, duwikish jutika dekashbauwai juni nagkaesaish. ( ) tujash aents yacha dagtin Richard Salvi, Universidad Nueva York, dekauwai antamun otoacusticas jegamainai antuchu weta iina atutaiji jatakesh achiashmaitak
¿Tuwita anetai paantu taush chijunum, juju agagbau aina juwish
Richard Salvi dekauwai otoacústicas pachiashbau empemtikmainai tusa
Maami tusa tabaun antugmamak wee tupikak nuwen jukitan tukama waiti waaji yaig asamtai etemaya tuajame nuwa ejamtin asa
Jintinkagtin muun Puru tiuwai iina nugken yujaktinai ayamtai aidau tikich nugkanum San martin Amazonas Loreto Cajamarca
Ausajai dekatain : Bagua maaniamun
¿Wajig pachisa chichastaji juju jintiamunmash?
Dakumjai tente awa juwi nunikan agagtatjai takainamun
apugnawai tuwi pujusa awemaji, tsawan, awin apugnawai tsawan nuigtu Aunu, Nudau, Tabauji nuigtu, Tsawanji
Wijai takainaunak emechu diyasjai
Diista ame tsanitaijum aidau nunikam senchi chichakta tujash paantu
Mamikjata nagkama tabau, utugchatji ajamu nuigtu inagnamuji
Wasugkamami intashi tsupin pachisa
Diista dakumjamu aina nunu, maki makichik tsupijam papigmin anujam umikta makichik augmatbau
Pumpuk shiig aneas kumpabau nuigtu amejai yujumkan yuatasan wakegajai wapujushan tau
¿Wajupa daa adaijamush awa?
Chichainaji Awajun tujash tikich chichatai aidaujash antugnaiji apach chichataiyai
Awajunin agaji 4 wenuntai: a, e, i, u, tujash apachnumak awai 5 wenutai: a, e, i, o, u jutikaish agamainai: A, E, I, O, U
Wajinkua tawa nunu agajam etsegkata
Maajai mina yawajun wijai wekaenun
Dita nuwenatnujin shiig umikbauwe
Juka atsumnawai jega kuitamkati tusa
Akinauwai, Washington mijan 1955
Nii nagkabauwai takatan Microsoft
Nugkuin aneu, atakesh wainkashtin asan
Majia - Sanchium - Tiwip
Chiju agagbau aina juwi, ankan amaunum apusata chicham antumainji
Suntag wainkaje jaka tepaun
ipakusumat - San Martin, Cajamarca
Uchi aidau senchi againawai
Kashikmas tsawakbaunum, senchi awai
Aishmag aidau agku taawaje mina
Conectores: Taji duka chicham aidau paantu antumain agaja ujaniamua nuwai, juka chichatai aidauk ashi ajuinawai, nunu chichamji dekashkuik dekamaintsui dita chichainamu dekachu asa nunu tutaya código
Ashi uchi aidautik papi
Chicham piipich agagbau anentai sukagtau, pegkegchau tujamkuish amek shiig anentayai aikta tusa tukagtamu
Chicham annetai sukagtau kampatum ayamu awa nunu dekas tau tsentsakta
Antau chicham aidaun kunumak
Chicham pegkegchau chichamuk anentai pegkejan sukagtawai
Ame sumakume jega yamagbauch
Shiig mamiksam ausata juju chichaina nunu
Yama jegankamun sumakjai jegan.
¿Wagka jaanchish puju sumakume?
Juka aents aidauk senchi ainawai.
Ujaktajime, maa wajaku ainawai
ainawai, tikich kuntin aidaunash
Tikich kuntin aidaush iina nugken
Nunikan, tenteabua awa awi dakumjai ipakusumat mina muuntug batsama wajakbaun
¿Wagka Agkuashash augsatjai tawa CEBA?
Mina tsanigka augtaijun ujajai nuigtu jintinkagtinun ujajai wagka wisha augsatjai taja CEBA nuna pachisan
Mina pujutjun pachisan augmatjai nuigtu ujajai wijai aujaidaun nuigtu mina jintinjinun
Yama nagkamchaknuk anentaimjai wii mina pujutjun augmattsannun nuigtu etsegkatnun wii dekamun tsawan yapajina mina juna pachisan
Dakumjai jimag tsawan pujut yapajinbaunum iina batsamtaijin tutit awajamun.(aja tajagkamu, jega tegagkamun aatus tikich aidaun
Shiig tiu akunuk apugtumattajai juna tatagnum chiju agagbaunum
Jikattsanuk atukag mijai aujin aidau chichainakuish
Agajai ejesmamun, jintinkagtin yainkamtai
Verso tawa duka chiju agagbau ainawai nuniashkush chicham paan tachamu agagbauwai nuigtu estrofa juka verso ijumja agagbauwa nuwai
Wii ejesmamu umikbaun ajittawai ipakusumat akanjamu
Wii anentaimtugbaun betekak agajag
Chichajai mina tsanitaig aidaujai
¿Chicham aidaunash wajuk wainkaja?
Mina apajuk peruanuwai Mina dukujuk peruanayai, Wishakam peruanuwaitjai
Mina yatsug peruanuwai Mina ubag peruanayai, Wishakam peruanuwaitjai
Aujui agagbau aidaun niina chichataijin
Agatai aidaun tinamak agawai niina chichamen
¿Wagka juniawa iina batsamtaijinish?
Ampijatin aidaush yupichu ampijatmainchau
¿Wagka wainchataish jatash jiinua ?
Diista cartilla SIDA pachis tau
Antajai jintinkagtin papi augkui Sida pachis
Etsegjai sida pachisan wii dekamun ampijattainum inimsan, wajuk achimanua nuigtu wajuk kuitamamka pujumainaita nuna pachisan
Augjai agagbaun nuigtu jintinkagtinun segajai yainkati tusan augbaunum
Aents jakui ampitaig agkajujig tesakmawai, nuwig ampijatin takainawai makichik aishmag nuigtu jimag nuwa, yamai ajuinawai makichik tesamu aents senchi jaak tau waamak tsuwatai
Yamaik kuwashat tsentsagbau ajawai duwikik atsu aayi, yamaik ampijatin aidauk maki makichik ajuinawai aents jaak tau ampitai nuigtu shiig pegkejai tanishig yakagbauwai, dutikamu asamtai yamaik kashishkam aents jaak taunak ampinawai
Yamaik shiig kuwashat tuwainawai aents aidau ampimainak, ima kuwashat kaunui tsawan achutin juwig imanik tuwainawai uchi kijinji dekapamu asamtai, ampijatin aidau junika iina kijinji dekapamuk shiig pegkejai tawai, yamaik awai jimag aishmag ampijatu nuigtu alcalde
Dakumkamu aina juju diismi
Nunika jintinkagtin augkui atukagmi
Ehé, antugmajai ampijatin iniasu tabaun wajupa nuwajaish pujusuitme tusa, nuna iniashag diyaku atatus nii jamujin
Dekas achimakchajash tusa dekata takug tuke wemainai ampimatainum, juka jatak dukap mijan asa wantinui, ajumag jatak jintsui
Augjai jintinkagtin yainkamtai nunikan tsentsajai X tatagnum wii unuimagbaun
¿Wagka wakejumainaita eme aneasa diitai aidaush?
Aneatjai chicham etsegtai Julián nuigtu betek emajai batsamtai Saipinum
Etsenbau diisa ijaku diisbaun, papijamin aidau wainkamun augmatainawai nunik chipimtaijin jegawag wainkamun againawai
Jintinkagtin nugka dakumkamun takaaku buuk anentaimku waitkatain A1, makimakichik buuk anentaimku waitkatain umiktinme dita batsamtai daajin aidau
Papijamin aidau uminawai buuk anentaimku waitkatai aidaun antimtikag ekenainak, juní nagkamawagtatui takamujin
Maki makichik ijunjau aidau anforanum buuk waitkatai tsupija chimpiamun juki jiinawai, tsawan 10 nuigtu 15 minutos, jegai ditá batsamtaijin jikattsa diitai aidau ayau daajin apatug wetek emainawai
Ijunak takasu makichik wajantá augmatui dita takasbaun tsawan 2 nuniashkush 3 minutos jegai, dita jikattsa diitai umikbaun pachis
Anforanum, jintinkagtin jikattsa diitai aidaun dakumkamun chimpiattawai
Nigki papijamin, dakumkamu jukimun niime aidaun augmatui jikattsa diitai aidaun, nunitai tikich papijamin aidau antuinawai, dusha tuu batsamtainum aunak tawa tusan
tsentsaka achimtikawai tuwi awa nuna diisag
Jikattsa diitai Saipi ajamu pachisa augmatag juka umikbauwai apajui nemajin Jesuita aidau, awai Santa María de Nieva
Aents waya diinakug akikmainawai nunu akikmakbaunum yutai aidaun sumajainawai kuntin ayujatnun, aantsag aents kuitamun akiktinun
Nuna utuktatus minitu ame itugkatag tame dutikata tujash maawaipa, tiu
Aknum wakau, nunik waji ukukbaujin juki pempenki tupikau jehén waketak
jega jegamkatasa jutai aídaunash
Waímaku ása, aya magkagtutnak anentaimu
Tsawan nagkaema antai nuni nagkaemas waitiau
Imanikma wainkaju chagkin kagka aimkam pujaun
Tikish iinia aidau Perunum batsamin aidaushkam apujijai ijunag chichainak, nugka ayamjukmi tusag chichainamun antuku
atinnak wika dekachuitjai, tujash apu tuinau asamtai wegajai, wajuk atig nuniakui wakattajai, tusa nuwen buutunak ukukiu
Dukap tsawan ikam ketsuk pujau asa, tikichik maampap yuwagme, tiu
Nunik apaji aujak, wiisha ikam wegajai, kuntinu maatjai
Nunik, nuwi pujus kumpajijai kuntinu maa yuwak, namakan maa, chigki aidaun maa yuwak shiig pujau
Nuwi kanag tsawak, kumpajin aka akateakua tsawau asa, kashik nantajag yujumkan yuwawag, akatdaiyinau
Yabai ujaktajime, atum dekagme iina kumpaji Chigkun tutai muun Chigkasu nawanjijai megkaekauwa nunu
Makichik tsawantai, muun Tegaku tutai comunidad San Rafael tutainum pujú, uchijin ijagsatatus taú comunidad
Tusag chichá chichainakua, yujumkan yuwawaju
Doctor chichak, juka makichi
Nunikbaunum, majanu dujaji ajuntain ukumatai, muun chichainak, namak yait ayatsui nijami tusag chichaman umikaju
Imatiagtai, muun Chaji nui wajau aimak, tujash tuke aneasag nunash tukuwait, niishkam aikam atatakug amish maata tusa balan susauwaitak ajan
Nunu tsawantin papi augbau nagkamnamtai apagtin aidauk apaji yaigkam ausaju, tujash Chagkisaik ausatag tabau wekegamu ajamaitak bitaik asa ausachu, nuwintush dukujin kuitámain atsau asamtai dukujijai juwaku
Tujash tikish dukujin kuitamain atsau asamtai kashik nantaki, dukujin ayuja aepeak, ajanum weu yujumkan utitjai tusa
yuwa nagkanak, uchiji imam ekemas, uchijin aujak wiika aishmagku ajanap wainak pachimjutkatawa tusan puyatmajai, tujash amek nuwa wainak yujau agma nuna nagkaesau yachaitme, tiu
Nunikmatai uchi mainak iman batsatushkam jakaun wainkan ishamkaju
Imatijakuish mina dukugnakesh, mina apagnakesh, ubag aidaunakesh, juniajai tusankesh tuchauwatjai
Yabai wii jui antajai tujash makishkish
Nunu tsawantaik ausau sain, diichin, yachin, nuwintu muun katsuaju waymaku aidaun
Tusa augmattai tikish nuwi batsatu aidaushkam wait anenjaju, nunikag dekas aikaume
Tujash tsumain tiuwa nunak nawanji pegkegchau asamtaigkesh tichauwai, nunak aatus chichakui wasugkabauwa nunu pegkegchauwai taku tiuwai
Dutika jihínum ekentsau, ekemtai
jasta tusa, muun numi etsakau dutika uchijin atakau, nunik chichajak juu ijuamik ijuta tiu
Dutikam akak tsawai wajasu
Anin asamtai yabaikish aents iinia aidauk waitinawai
Nunik nuwen jegajua, tujash nuwa nawanjush wagkag megkaekainta tusa emamkamas, chichau
Nunik chichainak auk wainkashji, dawek shiig atsawai tiaju
Tujash nawanjik shiig chichachu
Yujumkan yama yuwatatus pujuinau asag, ijuntujag yuwawaju
Nunikagmatai takatan wamak susau
ainawai, diita awajún asag awajún uchin jintintuatnume tusa
Aatus pujut yapajina minau asamtai, yabai kuashat datsa aishmag, nuwa, tsakaina nunu chichainak, tujash yabaish tuu pujuta unuimagtatji, tusag inímainawai
Nunitai, Rupertino shiig juwakchau, nii papi aujak pujusá anentaimjamujai
Nunik maamtai aents kautuawag,
Yaunchuk pataajai chichasa pujujakbauwa duka yapajinui tusa, nuniakuish ina pujutjig
Yamai inchit patayin dekawai apaji ujakbau asa antsag uchiji ainaunashkam tuke ujawai pataa pachis dutiktai asa uchijig pataanak yacha aidau
Tikish aentsush apajijai betekash uchinash kuitamainkaik
Inchit Etsajai batsatui Kusu Kubaim nunik batsamas wajintuk uchi daajish aputustaji tunaiya batsatu tutai ashi chichak dekas adaikami Ugkuch untsu duke ati tiaju nunikag tsawatsaig chalupanum shiyakaju Huampami uchijin akinamujin jigkitatus
Amina daajum agagmaush tuwi auwa wainkaume
Tikish aentsu daajish wajinum agagbau wainkaume
Ii wantinbau DNI taji juka shiig atsumnawai jujú atsugbauk iina nugkenin wantintsui, takatnumash, papí augbaunmash, jaakush apimamaitsui, nuniau asamtai ashí jiimainai ii wantintai DNI
Antsag shiig dekajakui niina antsag nuwe patayin aidaunashkam
Yampik chichak tau yabai pujutnumag awai uchi dukujijain pujuinau duka nuninawa apaji dukuji nuwenawag bachik tsawan pujusa tichi nuwa juwak ukuinamu asa, antsan yabai datsa nuwenau aina duka dita chichasag kanakag ditak pujuinawai antsag ayawai uchi apaji , dukuji ukukmau aina duka papi aujuinatsui nuniak wainak yujainawai
Yaa aents aidaun pachisaya chichawa
Dekatkau augmatmaun, wajuk utugchatash nagkaemawa nuna augmatu nuigtu inagnak juni amukauwai tamau dakumkamu iwainaush tuiya
Waji agamainaitji nunu pachisa chichasta
Bakichik augmatbaush agamainash ainag
Dakumkamu diisam augmattsam inibau aikta
¿Waji namakat mijantinish wainawa.?
¿Waji tsawanta mijanash wainawa.?
Uchi aidau ujaji ina apaji, dukuji aniashkush ina apachji damak nijatan augmatkui antukmauwa nunu pachisa augmattsaktaji tusa
Waji pachisaiya augmattsattaji nuna daaji iwainaji
Namakan nijakug Washim washim tsupigtajum tusa chichasa umika kashikmas washimkag ukuinak, timu dekegkag umikag, nuwa uyumtinak apujak
Agagbau awagki ausam iniibau aikta
Mamikiata aents namakan nijau aidau
Dakumkamu pee batsakmauwa nunu ausata betekmasam nunu: Wegag, uchi, pataa, nuwa ejamtin, namak, nijamu, sai, timu, kanu. waji chichama Nagkamnawa na amuwa mu nunu emata ejekim tikishchakam
Waji unuimajume namak nijat augmatbaunmash nunu augmattsata
Dakumkamua nuna daaji ejeyim mamikiata
Dakumkamujai chicham betekchau aina nunu tenteata
Yaunchuk muuntak uchijin sai nawanjijai sumajuk nuwejakui waimak pujuta nimagmatai takatan unuimagmatai
Yaunchuket muuntak nuweg jatai yuwa jamush atsujakui, aishmag kaijai apakmash jakachui
Untsu yabai uchi tsakainau 18 mijan jegakug yamaik wika agkantaitjai nuwenmainaitjai tawai takatjinak ditsuk tsakagmaujin emematus nuwashkam antsag, nunii nuwenawajua nunu, dukap tsawan jutsuk ukuninawai nunik uumak apachnum shimawai dutikam nuwa ejamtinum, uchi apagtuchu, dukugtuchu, dukuchin, apachin pujus tsakainawai
Jintinkagtin duik muun nuwena pujujakmaun pachis augmatui
Duik muun nuwenajabau antsag yamai uchi nuwenainamu dakumjam iwainakta
¿Wajina pachisag augmatua dakumkamush?
¿Muuntash uchijinash wajuk kuitamnuk ayi ?
¿Yabai muuntash wajuk uchijinash jintintuinawa.?
Agagbau awagkim ausam iniimau aikta
¿Yamai datsash uchijinash kajetainish wajina dutikawa
Chicham agagbauwa nunu chitsu akanjam ausata
Dakumkamu diisam chiju chitsujai agagta
¿Amesh wagka aniu tame?
¿Amesh tuwi wainkauwaitme aika sujuinaush.?
Uchi aidau ina apaji, dukuji, dukuchi, apachi nuniashkush diichi augmatkui antukbauwa nunu pachisa augmattsatjai
¿Wainkattaji augmatbaunum aents wainkashbauwa nunu.?
Tikich nugkanmaya aidau sujamu
Wajinak juninawa tikish nugkanmash
¿Iina muunjish wajina sujuinawa?
Nuninau asag agkan batsamas, wajina wakegawa, atsumawa nuniakug nuna wekaetus juki epegtumajakui
Nunii batsakbaunum wajii sujin iina nugken wayauwai shijigkan, kuntinu duwape sumajak; janchjai yapajiak nuwi nagkamnauwai sujamu, kuwichkijai yapajitak
Ijuntugjum ausatajum chicham agagbau,
Wajuk takasmea umikbaume yama nagkamchakum takasum dusha, nujai apatkam diista
Agagbaunum dakumkamu aina nunu diisam
Chicham agagbau tesamunun egketaina nunu ausam ejeyim tenteata
Ijuntugjum ausatajum chicham agagmauwa nunu chicham ejetajum
Dakumkamu kuntinu daaji aina nunu ausata
Dakumkam iwainakta yaunchuk muun uchijin kuwitama ajakbau nuwigtu ampijai kuwitabau
Chiju agaku aagka ukubauwa nunu, ame chicham unuimagbau agagta
ajanum jukimi tusa weme
Muun utuim nuwigtu tak
uchi ajanum tsabau tsamakun yuwawai nuwa
Muun jega jegamui, nunitai nuwe nijamchin suwawai
¿Jintinkagtinjai dakumkamu pachisam chichasta.?
Agagbaunmayan chitsu nuwigtu chichaman ejetattjai
Agatan nuwigtu augtan chicham jujai agatan ch,p, t
Wajuk nagkamaiya nagkaemakiush augmattaita nunu dakumkam iwainakta
Augmatbau yaimpawai dakumka itaamu
Dakumkamu aina nuwish waji wainjume
Yaunchuk nagkamas awajunik batsamajakui, Loreto, Amazonas, Cajamarca nuigtu San Martin
Kanajag atushat shiyakag kakajus egamka kuntin, namak aidau yumainnum batsamajakui
Nunik batsatmaunum nagkamdauwai uchi ayamtainum augmitkamu, nunikmatai nuna uchijin uyumainak ayamtainum ijus batsamkauwai
¿Amesh dekamek wajina najanainawa.?
Pancho Tanques Atchut, Eugenio Esash Shawit
Awagki diyamu Takastin umikbau Autoevaluación
Namak nijamu Proyecto de aprendizaje: Unuimagbaujun iwainajai
Ijumjamujai chIchasta dakumkamu aina nunu pachisam
Wagka numi dakumkash pataanash iwainainawa
Tikish dakumkaja nujaish betemaktinkaik
Agagmaunum daa wainkamag nunu sapagkeata
Dakumkamu diisam daajijai achimtika
Etsa nuigtu Inchitu Patayi aidau
Jintinkagtinjai chicham tsupismaunum agaja adujamua nunu ausata
Jintinkagtinjun jiika, paantu augkuig jasam antugkata
Kumpin akinauwaitja, región Amazonas
Imimsamu aina nunuu pachisa chichasta nuniakum aimkamu aina nunuu pachisa ujaniktajum tsanitaigmijai
Nugkui nuwanak jintintuauwai takatai najantanak
nuwan takasa pujutan jintintuawai
Takatai najanatatakug dekatkau egawai ikamian wajina atsumtatua nuna, dutika dui takatain wajuku najanatatawa imatikas umiawai
Dakumkam iwainakta namak chinchorojai maamu
Dakumkamu pachisa chichamu aikta
Dakumkamu daaji agatku agkan ukugmauwa nunui chitsu agajam ap utasta
Dakumkamu diisam chitsujai chiju agagta
¿Wajina pachisag ujajatua dakumkamush?
¿Aminash shiijak watamka dakumkamush
Dakumkam iwainakta yaunchuk muuntash uchijinash wajuk jintintuag tsakapayi
Uwegmijai chicham agagbauwa nunu chitsujai mamikiata
Dakumkamu diisam chiju chitsaujai agagta
Chiju agaku aagka ukukmauwa nunui, ame chicham unuimagmaujum agagta
Chitsu aputakum dakumkamu daaji agagta
Dakumkamu aina nunu daaji agatjam chitsunum akanjata
Chiju agagmauwa nunu ausata, dutikam dakumkamujai achimtikata
Dakumkam iwainakta muun jega tsuwamag puju wajakbau, nawanji, uchijin chichajak eketu
Chiju agaku aagka ukumauwa nuanu, ame chicham unuimagmau agagta
Chitsu nagkabauji nuigtu nagkanbaujai junin aina nunu wainkata jin, pa, wai, tin, sam,muk dutikam sapagkeata (X) yakagta
Dakumkamu daaji aina nuna daajijai achimtikata
Nuwigtush wajina augmatua nunu dakumkata
Chitsu shiig batsakam chicham agagta dutikam yakagta tenteamu aina nunu wajupa chicham juka agagmauwaita nunu dekapajam
Utuim unuimagmau aina nunu achimtikakum yamajam chitsu najanata
Dakumkamu aina nuna daaji ausam,chitsu ausata
¿Jata aidau pachisa augmattan?
¿Jamamtuchu pujutan wii anentaimu chichamu?
¿Waji yutai aidaush wainme.?
¿Ame pataimesh juju ajak aidaunash ajainawak?
Iinia muun ajakma wajakbau iwainamu
Dakumkamu batsaka iwainaji wajuk nagkamaiya niime diisaish augmattaita nuna
Chiju ausam dakumkamujijai achimtika
